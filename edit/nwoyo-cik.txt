Nwoyo Cik 1
Moses otito pi lok ma Rwot ociko bot jo Icrael i Koreb
1Man aye lok ma yam Moses oloko bot jo Icrael ducu ki i loka Jordan i dye tim, i
Araba mukemo Cup, i kin Paran ki Topel, Laban, Kajerot ki Di-jabu.
2Nia ki i Koreb nio wa i Kadec-barnea onoŋo romo wot me nino apar wiye acel ki
i yo ma wok i lobo godi me Ceir.
3I mwaka me pyeraŋwenne, i nino dwe mukwoŋo me dwe me apar wiye acel, en
aye Moses oloko iye ki jo Icrael i kom cik ducu ma Rwot yam omiye ma mako
komgi.
4Oloko kwedgi i kare ma doŋ otyeko loyo Cikon kabaka pa jo Amor ma yam bedo
i Kecbon, ki Og kabaka me Bacan ma yam bedo i Acitarot ki i Edrei.
5Moses omine pi gonyo te cik man ki i loka Jordan, i lobo Moab, kun waco ni,
6“Rwot Lubaŋawa owaco botwa ki i Koreb ni, ‘Doŋ wubedo kare malac twatwal i
te got man.
7Wulokke, wucak wot, wucit i lobo godi pa jo Amor, ki bot jo ma gicok kwedgi
ducu ma i Araba, bot jo ma i lobo godi ki i pwor got, ki i Negeb ki i lobo murabo
dog nam. Wucit i lobo Kanaan, ki i Lebanon nio wa i kulu madit, en kulu Euprate.
8Nen, atyeko keto lobo-nu i nyimwu; wucit iye, wucam obed mewu, kit ma yam
Rwot okwoŋo bot kwarowu, bot Abraim, bot Icaka ki bot Yakobo, ni ebimiyo
botgi ki bot likwayogi ma bilubogi.’
9“I kare meno yam amedde ki wacciwu ni, ‘An pe atwero tiŋowu kena;
10Rwot Lubaŋawu doŋ omiyo wunya mapol, mumiyo tin, nen, wun wupol macalo
lwak lakalatwe me polo.
11Myero Rwot Lubaŋa pa kwarowu doŋ omedwu wudok mapol tyen alip makato
ma koni wutye-ni, dok ominiwu gum, macalo yam ocikowu kwede-ni!
12An kena atwero tiŋo yec mapek ma wuketo i koma-ni niŋniŋ, ki ciro kecowu?
13Wuyer dano ma luryeko, jo makwiri muteggi, muporo wel kakawu ducu, ci
abiketogi gubed ludito ma loyowu.’
14Ci wun yam wudokka iye ni, ‘Lok ma ilokkiwa-ni ber, myero wati.’
15Pienno akwanyo ludito wi kakawu, jo maryek, muteggi, ci aketogi gubedo lulo
jo alip, lulo jo miya, lulo jo pyerabic ki lulo jo apar, ki ludito mukene muporo
kakawu ducu.
16I kare meno aciko luŋolkopwu ni, ‘Wuwiny pido ma i kin omegiwu, ci wuŋol
kop atir i kin dano mo ki ominne, nyo ki larok mo ma bedo bote.
17Ka wuŋolo kop, pe wudwor kor dano mo; wuwiny lok pa dano matidi ma rom
ki pa dano madit, Pe wulwor waŋ dano mo, pien ŋolo kop tye bot Lubaŋa. Ka lok
mo tek, loyowu, wukel bota, abiwinyo.’
18I kare ca yam acikowu i kom gin ducu ma myero wutim.
Gicwalo lurot-piny ki i Kadec-barnea
(Wel 13.1-33)
19“Yam wacako wot, waa woko ki i Koreb, wacito wabaro dye tim meno ducu
malac ki malik ma yam wuneno, i yo ma kemo lobo godi pa jo Amor, kit ma yam
Rwot Lubaŋawa ocikowani; ci wabino wa i Kadec-barnea.
20Ci awacciwu ni, ‘Wun doŋ wuo i lobo godi pa jo Amor en, ma Rwot Lubaŋawa
bimiyowa.
21Nen, Rwot Lubaŋawu oketo lobo-nu i nyimwu; wucit wucam obed mewu,
macalo Rwot Lubaŋa pa kwarowu yam ocikowu; pe wulwor, cwinywu pe ocid
woko.’
22Ci wun ducu wubino bota cok, wuwaco ni, ‘Wek wacwal dano i nyimwa wek
gurot lobo, ka gudwok lok botwa i kom yo ma myero wacitu iye, ki i kom gaŋi ma
wabio iye.’
23Yam aneno ni lokke ber, ci akwanyo jo apar wiye aryo ki i kinwu, dano acel ki i
kaka acel acel.
24Gin gulokke, guito i lobo godi, guo i nota me Ecikol, guroto ducu.
25Ci gukwanyo nyig yadi mogo mucek i lobo-nu, gumako ki ciŋgi, guo kwede
botwa, dok gudwoko lok botwa bene kun giwaco ni, ‘Lobo ma Rwot Lubaŋawa
tye ka miyowa-ni ber.’
26 “Ento yam wun wukwero cito kunnu, ci wujemo woko i kom cik pa Rwot
Lubaŋawu.
27Wubedo ka ŋuro i kemawu, kun wuwaco ni, ‘Pien Rwot yam dag waŋwa en aye
gin mumiyo okwanyowa woko ki i lobo Ejipt, wek omiwa i cin jo Amor, gutyekwa
woko liweŋ.
28Wan wabecito kwene kaa? Utmegiwa gumiyo cwinywa oŋabbe aŋaba pi waco
ni, jo maca gidoŋo dok giboco gikatowa woko; gaŋi megi bene gidito, dok gugoyo
cel matek ma o wa i polo; dok bene waneno kunnu likwayo pa jo Anak.’
29Ci an dok awacciwu ni, ‘Pe atiba opot i komwu, pe wulworgi.
30Rwot Lubaŋawu ma tye ka telo nyimwu-ni, en aye bilweny piwu ma rom ki gin
ducu ma yam otimo piwu i Ejipt ma wuneno ki waŋwu,
Acoli Baibul
© 1985, Bible Society of Uganda.
31 wa ki i dye tim bene, ka ma wuneno iye kit ma Rwot Lubaŋawu otiŋowu
kwede, macalo dano ma otiŋo wode, kun timo kumeno i yo ducu ma wuwoto iye
nio ka wuo kwede i kabedo man.’
32 Ento kadi bed aloko kumeno, wun wukwero geno Rwot Lubaŋawu,
33ma yam obedo ka telliwu yo wek eyeny kabedo ma wubiguro iye kemawu.
Dyewor en woto i mac ki dyeceŋ woto i pol pi nyutowu yo ma wucito iye.
34 “Ka yam Rwot owinyo lok ma wuloko ducu, ci kiniga omake, okwoŋo kwoŋ ni,
35‘Pe tye ŋat mo ma i kin yalwak man marac-ci ma bineno lobo maber ma yam
akwoŋo pire ni abimiyo bot kwarowu,
36kono Kaleb wod pa Jepune keken. En aye binenone, dok abimiyo bote ki bot
litinone lobo ma yam en onyono ki tyene, pien en obedo ka lubo gin ma Rwot
mito ducu kakare.’
37Kiniga yam omako Rwot wa i koma bene piwu, owacci, ‘In bene pe ibio kunnu.
38Yocwa wod pa Nun ma tiyo boti-ni, en aye bicito iye. Cuk cwinye, pien en aye
doŋ bimiyo jo Icrael gileyo lobo ca.
39Dok litinowu ma wun wuwacci gibiyakogi woko-ni, litinowu ma kombeddi peya
giŋeyo gin maber ki marac-ci, gin aye gibicito iye; abimiyone botgi, gibicamo,
bibedo megi.
40Ento wun giwu wulokke, wucak wot i dye tim yo tuŋ Nam Makwar.’
41“Wun dok wugamo doga kun wuwaco ni, ‘Wan doŋ wabalo i nyim Rwot;
wabicito ka lweny kit macalo Rwot Lubaŋawa ocikowa.’ Dano acel acel i kinwu
otwene ki jami lwennye, kun wutamo ni bedo yot me cito i lobo godi.
42Ci Rwot owacca ni, ‘Wac botgi ni, Pe wucit kunnu, pe wulweny, pien an pe atye i
dyewu, weko lumerokwu biloyowu.’
43Yam aloko botwu, ci wukwero, pe wuwinyo; ento wujemo woko i kom cik pa
Rwot, wuette, wuito malo wa i lobo godi.
44Ci jo Amor ma gibedo i lobo godi kunnu gubino i komwu, guryemo korwu
macalo kic, gudatowu piny i Ceir nio wa i Korma.
45Wudwogo, wukok i nyim Rwot; ento Rwot pe owinyo kokowu, pe ociko ite i
lokwu.
46Mumiyo wubedo i Kadec pi kare malac, pi kare ma wubedo kwede kunnu.
Nwoyo Cik 2
1 “Yam walokke, wawoto i tim, i yo ma dok tuŋ Nam Makwar, kit macalo Rwot
ocika; ci wabedo ka rabo ŋet lobo godi me Ceir pi mwaka mapol.
2Ka dok Rwot owacca ni,
3‘Wubedo ka rabo ŋet lobo godi man kare malac, doŋ oromowu; wulokke wudok
yo tuŋ acam.
4 Ci icik lwak ni, Wun doŋ wucok ka wok ki i lobo pa utmegiwu likwayo pa Ecau
ma gibedo i Ceir, ci gibibedo ki lworo i komwu. Myero wugwokke mada,
5pe wucak lweny i komgi, pien pe abimiyowu dul lobogi mo, pe kadi ma tyenwu
romo cuŋ iye, pien atyeko miyo lobo godi me Ceir bot Ecau obed mere.
6Wubiwilo cam botgi ki lim wek wucam; dok pii amatawu bene wubiwilo botgi ki
limo
7Pien Rwot Lubaŋawu obedo ka miyowu gum i kom tic ducu ma ciŋwu otiyo; en
ŋeyo kit ma wuwok wukato kwede i dye tim man malac-ci. Rwot Lubaŋawu
obedo kwedwu i lwak mwaka man ducu pyeraŋwen-ni, ma can gin mo pe
omakowu.’
8Mumiyo wacito waa ki ka ŋet utmegiwa likwayo pa Ecau ma gibedo i Ceir, kun
walubo yo me Araba mua ki i Elat ki Ejiongeber. “Ci walokke, wacito i yo ma
kemo tuŋ tim me Moab.
9 Ka Rwot dok owacca ni, ‘Pe icit magwa i kom jo Moab, pe icak lweny i komgi,
pien pe abimiyi dul lobogi mo obed mewu, pien atyeko miyo Ar bot likwayo pa
Lot obed megi.’
10(Yam jo Emim aye gukwoŋo bedo kunnu; gin rok madit, gipol bene, jo maboco
macalo jo Anak.
11Jo man gikwanogi i kin jo Repaim bene macalo jo Anak, ento jo Moab lwoŋogi ni
jo Emim.
12Ki jo Kori bene yam gukwoŋo bedo i Ceir, ento likwayo pa Ecau aye gucamo
lobogi, gutyekogi woko liweŋ ki i nyimgi, guleyo kabedogi, macalo jo Icrael
gutimo ki lobo ma odoko megi, ma Rwot omiyogi-ni.)
13‘Doŋ wua malo kombeddi, wuŋol nota ora me Jered.’ Kit meno yam wacito,
waŋolo nota ora me Jered.
14 Nia i kare ma waa ki i Kadec-barnea nio ka waŋolo nota ora me Jered onoŋo
oromo mwaka pyeradek wiye aboro, nio kwede i kare ma yalwak meno ducu, ma
en aye jo ma lulweny, doŋ guto gutum woko ki i gony, kit ma yam Rwot okwoŋo
kwede kwoŋ i komgi-ni.
Acoli Baibul
© 1985, Bible Society of Uganda.
15Pien onoŋo yam ciŋ Rwot tye i komgi likiŋ pi tyekogi woko ki i gony, nio ka
gutum woko ducu.
16“Kit meno ka yam jo ducu ma lulweny guto gutum woko ki i kin lwak,
17ci Rwot owacca ni,
18‘Tin doŋ ibikato ki i waŋ lobo Moab kun iwok ki i Ar.
19 Ka doŋ inyiko cok i nyim likwayo pa Ammon, pe icit magwa i komgi, pe icak
lweny i komgi, pien pe abimiyi dul lobo mo pa jo Ammon obed mewu, pien
atyeko miyone woko bot likwayo pa Lot obed megi.’
20(Meno bene gilwoŋo ni lobo pa jo Repaim. Jo Repaim aye yam gukwoŋo bedo
kenyo, ento jo Ammon lwoŋogi ni jo Jamjummim.
21Gin yam gubedo rok madit, ma gipol bene, giboco macalo jo Anak; ento Rwot
otyekogi woko liweŋ ki i nyimgi, ci jo Ammon gucamo lobogi, guleyo kabedogi,
22kit ma yam Rwot otimo pi likwayo pa Ecau ma gibedo i Ceir, i kare ma otyeko jo
Kori woko ki i nyimgi, ci likwayo pa Ecau gucamo lobogi, guleyo kabedogi, pud
gibedo iye wa tin.
23Dok jo Avi bene ma yam gubedo i gaŋgi matino nio wa i Gaja, jo Kaptor aye, ma
yam gubino gua ki i Kaptor, gucamo lobogi, guleyo kabedogi.)
24‘Wua malo, wucak wot, wucit wuŋol nota me Amon. Nen, atyeko miyo Cikon i
ciŋwu, ma en aye dano me Amor, kabaka me Kecbon, kacel ki lobone; wucak
camone, ma wucako doŋ lweny i kome.
25Tin abicako keto atiba ki lworo piwu i kom rok ma tye piny i te polo ducu. Ka
giwinyo lok i komwu, komgi bimyel, gibinyonne woko piwu matek.’
Jo Icrael guloyo Gikon
(Wel 21.21-30)
26“Mumiyo acwalo lukwena nia ki i tim me Kedemot bot Cikon kabaka me
Kecbon ki lok me kuc, kun awacce ni,
27‘Ber iwek awok akat ki i loboni; abicito alubo gudo keken, pe Abiŋak adok yo
tuŋ acuc nyo tuŋ acam.
28Ibicatta cam me acama ma awilo ki lim, dok ibimiya pii bene me amata ma
awilo ki lim. Wek awok akat ki tyena keken,
29kit macalo likwayo pa Ecau ma gibedo i Ceir, ki jo Moab ma gibedo i Ar yam
gutimo, nio ka aŋolo Jordan akato wa i lobo ma Rwot Lubaŋawa bimiyowa.’
30Ento Cikon kabaka me Kecbon pe oye ni wawok ki i lobone; pien Rwot
Lubaŋawu omiyo cwinye obedo tek ki adunone obedo nwaŋ, wek emi en i ciŋwu,
macalo otimme-ni.
Acoli Baibul
© 1985, Bible Society of Uganda.
31Ci Rwot owacca ni, ‘Nen, doŋ acako miyo Cikon ki lobone i ciŋi: cak doŋ camone
wek wule lobone obed mewu.’
32Ka dok Cikon ocorre obino i komwa, en ki lwakke ducu ka lweny i Jakaj.
33Ci Rwot Lubaŋawa omiyo en i cidwa, waloyo en ki awobene ki lwakke ducu.
34I kare meno wamayo gaŋine madito ducu, wajwerogi woko liweŋ, co wa ki mon
ki litino, pe waweko ŋat mo odoŋ.
35Watero lim makwo keken wayako odoko mewa, kacel ki jami ma wayako ki i
gaŋi ma wamayogi-ni.
36Nia ki i Aroer ma tye i dog nota me Amon, ki nia ki i gaŋ ma tye i nota nio wa i
Gilead, pe onen gaŋ mo ma gigero ma malo twatwal ma mayone oloyowa; Rwot
Lubaŋawa omiyogi ducu i ciŋwa.
37Lobo pa likwayo pa Ammon keken yam pe wunyiko cok kwede, en aye lobo
ducu ma i dog kulu Jabok, ki gaŋi ma i lobo godi, ki ka ma Rwot Lubaŋawa
ojukowa pire-ni ducu.
Nwoyo Cik 3
1“Ka dok walokke, wacito malo i yo ma dok i Bacan; ci Og kabaka me Bacan
ocorre obino i komwa, en ki lwakke ducu, ka lweny i Edrei.
2Ento Rwot owacca ni, ‘Pe ilwore; pien atyeko miyo en ki lwakke ducu kacel ki
lobone i ciŋi; ibitimo en macalo yam itimo i kom Cikon kabaka pa jo Amor, ma
yam bedo i Kecbon.’
3Kit meno Rwot Lubaŋawa omiyo Og kabaka me Bacan i ciŋwa bene, ki lwakke
ducu; ci waloye, wanekogi nio ka danone mo pe odoŋ.
4I kare meno wamako gaŋine madito ducu; pe tye gaŋ mo ma pe wamayo ki
botgi, gaŋi pyerabicel kulu, i lobo me Argob ducu ma i te ker pa Og i Bacan.
5Lwak gaŋi man ducu onoŋo gigoyogi ki cel matek mutiŋŋe malo likuŋ, ma gitye
ki doggaŋgi ma gicego ki rii, ma pe gikwano iye lwak gaŋi matitino mapol ma pe
gicelogi ki cel.
6Wajwerogi woko liweŋ, macalo yam watimo i kom Cikon kabaka me Kecbon;
wajwero gaŋi ducu, co wa ki mon ki litino.
7Ento lim makwo ducu ki jami ma wayako ki i gaŋi watero odoko mewa.
8Kit meno i kare ca wakwanyo lobo meno ki i cin luker aryo pa jo Amor ma yam
gitye loka Jordan, nia ki i nota me Amon nio wa i kom got Kermon.
9(Jo me Cidon gilwoŋo Kermon ni, Cirion, ento jo Amor gilwoŋo ni Cenir.)
Acoli Baibul
© 1985, Bible Society of Uganda.
10Yam wamako gaŋi ducu ma i wi cere, kacel ki lobo Gilead ducu ki Bacan, nio
kwede wa i Caleka ki Edrei, ma gin aye gaŋi ma i te ker pa Og i lobo Bacan.
11(Pien Og kabaka me Bacan en aye yam odoŋ kene ki i kin jo Repaim ma yam
odoŋ, Nen, kitandane yam obedo ki tanda nyonyo; pud tye i Raba pa jo Ammon,
Borre romo yadi aŋwen ki nucu ki lacce yadi aryo, ka gipimo ki yadi me nino
ducu-ni.)
Reuben, Gad ki nucu kaka pa Manace gunoŋo kabedo i ge Jordan tuŋ wokceŋ
(Wel 32.1-42)
12“I kare meno, i kare ma wacamo lobo ma kenyo, amiyo lobo bot jo pa Reuben ki
jo pa Gad, kun waŋe cakke ki i Aroer, ma i dog nota me Amon, kacel ki nucu lobo
godi me Gilead ki gaŋi madito ducu ma tye iye.
13Lobo Gilead mudoŋŋe, ki lobo Bacan ducu, en aye lobo Argob ducu, ma yam
obedo i te ker pa Og, yam amiyo bot nucu kaka pa jo Manace. (Lobo Bacan meno
ducu gilwoŋo ni lobo pa jo Repaim.
14Jair, ma jo Manace, yam otero lobo ducu me Argob, en aye Bacan, nio wa i waŋ
apokki me lobo pa jo Gecur ki pa jo Maaka, ci ocako nyiŋ gaŋine ki nyiŋe kene ni
Kavot-jair, macalo pud tye wa onyoo.)
15Ci amiyo lobo Gilead bot Makir;
16‘ki bot jo pa Reuben ki jo pa Gad amiyo lobo ma a ki i Gilead cito kwede wa i
nota me Amon, kun waŋ lobone obedo cwiny kulu, nio kwede wa i kulu Jabok, ma
en aye waŋ lobo pa jo Ammon.
17Amiyogi Araba bene, ma Jordan aye waŋ apokkine, nia wa i nam me Kineret nio
kwede i nam me Araba, en aye nam me Kado ma tye i pwor got me Piciga, ma tuŋ
wokceŋ.
18 “Dok yam acikowu i kare meno kun awacci, ‘Rwot Lubaŋawu doŋ otyeko
miyowu lobo man wucam obed mewu, Oteka lwenywu ducu myero gukat loka ca
i nyim omegiwu jo Icrael kun noŋo guruko jami lwenygi;
19ento monwu ki litinowu matino ki limwu makwo, (pien aŋeyo ni wutye ki lim
madwoŋ), gin gibidoŋ i gaŋi madito ma doŋ amiyo botwu-ni,
20nio ka Rwot doŋ omiyo omegiwu ka yweyo, kit ma omiyowu ka yweyo-ni, ma
doŋ gin bene gucamo lobogi ma Rwot Lubaŋawu bimiyogi loka Jordan. Lacen
wubidwogo, kun ŋat acel acel dwogo i dul lobone ma doŋ amiyowu-ni.’
21I kare meno bene yam aciko Yocwa ni, ‘In doŋ ityeko neno ki waŋi gin ducu ma
Rwot Lubaŋawu otiyo i kom luker meno aryo-nu; Rwot dok bitimo kit meno i
kom ker ducu ma wubio iye ka wukato loka ca.
22Pe wulworgi, pien Rwot Lubaŋawu aye tye ka lwenyo piwu.’
Lubaŋa pe oye ni Moses oo i lobo Kanaan
Acoli Baibul
© 1985, Bible Society of Uganda.
23 “Yam abako doga bot Rwot i kare meno kun awaco ni,
24‘Ai Rwot Lubaŋawa, in pud icako acaka me nyuto bota, an laticci, kit dit meri ki
twero me badi, Lubaŋa mo pe i polo nyo i wi lobo ma twero tiyo kit tic matek
twatwal macalo in itimo!
25Wek koŋ acit anen lobo maber ca ma loka Jordan, lobo godi maber-ri, ki
Lebanon bene.’
26Ento yam kiniga omako Rwot i koma piwu, pe omedo ki winya. Rwot owacca ni,
‘Wek meno doŋ rommi; pe dok inwo loko lok meno bota.
27Cit iit malo i wi got Piciga, ci itiŋ waŋi malo inen yo tuŋ potoceŋ, ki tuŋ acam ki
tuŋ acuc ki tuŋ wokceŋ, inen ducu ki waŋi, pien pe ibiŋolo Jordan man.
28Ento in icik Yocwa, icuk cwinye, imiye tek; pien en aye bikato loka ca kun telo
wi lwak man, ci bimiyogi camo lobo ma ibineno-ni.’
29Mumiyo wamedde ka bedo i nota mukemo Bet-peor.
Nwoyo Cik 4
1“Kombeddi wun jo Icrael wuwiny cik ki kop ma giŋolo ma atye ka pwonyowu
kwede, wucobgi, wek wubed makwo, wucit wuo i lobo ma Rwot Lubaŋa pa
kwarowu tye ka miyowu, wucam obed mewu.
2 Pe wumed lok mo i kom cik ma acikowu kwede-ni, pe wukwany lok mo woko ki
i kome, wek wugwok cik pa Rwot Lubaŋawu ma acikowu kwede ducu.
3 Yam wuneno ki waŋwu gin ma Rwot otimo i Baal-peor; pien yam Rwot
Lubaŋawu okwanyo i kinwu jo ducu ma gulubo jok Baal me Peor, onekogi woko;
4ento wun jo ma yam wumoko i kom Rwot Lubaŋawu matek-ki pud wutye
makwo ducu wa tin.
5Nenu, doŋ atyeko pwonyowu ki cik mapatpat ki gin ma Rwot oŋolo, macalo
Rwot Lubaŋana ocika kwede, wek wulubgi i lobo ma wucok donyo iye me
camone-ni.
6Wugwokgi, wucobgi, pien meno aye bibedo ryekowu ki ŋeyo pinywu i nyim rok
mukene, Gin ka giwinyo lwak cik man ducu gibiwacci, ‘Adada, rok man madit-ti
tye ki ryeko, dok gin lwak ma giŋeyo piny.’
7Pien pe tye rok mukene madit ma lubaŋagi bedo cok kwedgi macalo Rwot
Lubaŋawa bedo cok kwedwa i kare ducu ma wakok bote.
8Dok tye rok madit mo ma tye ki lwak cik ki kop ma giŋolo atir ma rom ki cik man
ma tin aketo i nyimwuni ce?
Moses opoyo wi jo Icrael pi gin mutimme i Koreb
Acoli Baibul
© 1985, Bible Society of Uganda.
9“Ento myero wunen maber ni wugwokke kenwu ki cwinywu ducu, wiwu pe owil
i kom gin ma wuneno ki waŋwu, wek pire pe oa woko ki i cwinywu i kare me
kwowu ducu. Wutit bot litinowu ki likwayowu wek guŋe
10kit ma yam wucuŋ kwede i nyim Rwot Lubaŋawu i Koreb, ci i nino meno Rwot
owacca ni, ‘Cok lwak kacel bota, wek ami guwiny lokka, gupwony lworo an pi
kare ducu ma gibedo kwede i wi lobo-ni, dok gin bene gupwony ki litinogi.’
11 Ci yam wubino cok, wucuŋ i te got ma onoŋo got tye ka waŋ ki mac ma oo wa i
polo, i dye colpiny ki pol ma ocido licuc.
12Ci Rwot yam oloko kwedwu ki i dye mac. Yam wuwinyo dwan ŋat ma loko, ento
pe wuneno kom gin mo; wuwinyo dwan keken.
13 En yam otitowu pi gicikkene ma en ocikowu ni wucobi, en aye cik apar ma en
ocoyogi i kidi aryo ma apada.
14 I kare meno Rwot ocika ni apwonywu ki cik ducu ki gin ma en oŋolo ducu, wek
wulubgi i lobo ma wubicito loka ca ka camoneni.
Woro cal jogi kelo can
15“Myero doŋ wugwokke kenwu matek. Yam pe wuneno kom mo i kare ma Rwot
oloko iye botwu i Koreb ki i dye mac ca;
16 pi meno wugwokke wek pe wuballe pi payo cal mo piwu kenwu, kadi cal kom
gin mo-ni muporo laco nyo dako,
17 nyo muporo lee mo ma tye i wi lobo, nyo winyo mo ma tuk ki bwome i dye
yamo,
18nyo gin mo ma lak alaka i nom, nyo rec mo ma bedo i pii ma i te lobo.
19Dok wugwokke wuwek tiŋo waŋwu malo i polo; miyo ka wuneno iye cen ki
dwe ki lwak lakalatwe, ma gin ducu mony ma i polo, ci cwinywu biterowu ka
ryebbe piny i nyimgi ka worogi, kun noŋo Rwot Lubaŋawu omiyogi bot rok ducu
ma gitye piny i te polo.
20 Ento yam Rwot okwanyowu ci okelowu woko ki i lobo Ejipt, en lobo ma obedo
calo buk mac me teto nyonyo ma otwak me waŋowu, wek wubed jone kikome
macalo i kare man.
21 Dok bene yam kiniga omako Rwot i koma piwu, ci okwono kwon ni an pe
abiŋolo Jordan, pe abidonyo i lobo maber ma Rwot Lubaŋawu tye ka miyowu me
aleyawu.
22An myero ato woko ki i lobo man, pe myero aŋol loka Jordan; ento wun aye
wubiŋolo wukato loka ca pi camo lobo ca maber-ri.
Acoli Baibul
© 1985, Bible Society of Uganda.
23Wugwokke wek wiwu pe owil i kom gicikke pa Rwot Lubaŋawu ma yam en
oketo kwedwu ci miyo wutiyo cal apaya muporo kom gin mo ma yam Rwot
Lubaŋawu ociko ni pe wutim.
24 Pien Rwot Lubaŋawu en mac ma waŋo piny woko, en Lubaŋa ma lanyeko.
25“Ka doŋ wunywalo litino ki likwayo, ma doŋ wudikke i lobo ca, ka ce wuballe
kekenwu pi tiyo cal apaya muporo kom gin mo-ni, kun wutimo gin ma nen marac
i waŋ Rwot Lubaŋawu, ma miyo kiniga omake,
26alwoŋo polo ki lobo gubed caden botwu tin i kom lok man ni, wubito wutum
woko oyotoyot ki i lobo ma doŋ wucok ŋolo Jordan ka camone; pe wubiri iye kare
malac, ento gibityekowu woko liweŋ.
27 Dok Rwot biketowu woko ata i kin rok mapatpat, ci wubidoŋ ma welwu nok
twatwal i dye lurok ka ma Rwot biryemowu wucito iye.
28Ki kunnu wubiworo iye lwak lubaŋa mapol ma gipayo calgi ki bao nyo ki got,
gin ma gitiyo ki ciŋ dano, ma pe gineno piny, pe giwinyo lok bene, kadi cam, kadi
ŋweyo piny.
29 Ento ki kunnu en aye wubicako yenyo Rwot Lubaŋawu ci wubinoŋe, ka
wuyenyo kore ki cwinywu ducu ki tipowu ducu.
30Ka piny oloyowu, ma doŋ gin meno ducu opoto i komwu i kare me lacen,
wubilokke wudwogo cen bot Rwot Lubaŋawu, ci wubiworo doge.
31Pien Rwot Lubaŋawu en Lubaŋa ma lakica: pe bitenyowu ata, pe bityekowu
woko, wiye pe biwil i kom gicikke ma yam oketo ki kwarowu, ma yam okwoŋo
pire botgi.
32“Koŋ wupeny nino ma yam con ca, ma yam okwoŋo nyimwu cakke i kom nino
ma yam Lubaŋa oketo iye dano i wi lobo-ni, ci wupeny kite nia i agikki polo tuŋ
cel o kwede i agikkine tuŋ cel, ka yam nyo gin madit macalo man koŋ otine, nyo
yam koŋ giwinyo pire ka mo.
33Yam koŋ tye rok mo ma guwinyo dwan lubaŋa mo ma loko kun lokke a ki i dye
mac, kit ma yam wun wuwinyo, ci pud gubedo makwo?
34Nyo yam koŋ lubaŋa mo otemo cito ka kwanyo rok mo pire kene ki i kin rok
mukene, kun otemo cwinygi i yo mapol, ki lanyut ki taŋo ki lweny, pi bade matek
ki ciŋe ma oryeyo ki pi gin ma kelo lworo madwoŋ, ma rom ki gin ducu ma yam
Rwot Lubaŋawu otimo i lobo Ejipt kun wuneno ki waŋwu?
35 Yam ginyuto botwu wek wuŋe ni Rwot aye Lubaŋa; pe tye mo mukene doki.
36Oweko wuwinyo dwane ma a ki i polo pi tiro kitwu; dok onyutowu macce
madit i wi lobo, ka dok wuwinyo lokke ki i dye mac.
Acoli Baibul
© 1985, Bible Society of Uganda.
37En yam omaro kwarowu, oyero likwayogi ma gunywalo, ci okwanyowu woko ki
i Ejipt pi tekke madwoŋ, ma en kikome tye kwedwu,
38kun ryemo rok madito ki matego makatowu ki i nyimwu pi kelowu i lobogi,
wek omiwu lobogi wucam obed mewu macalo i kare man.
39Myero doŋ wuŋe tin, dok wuket i cwinywu, ni Rwot aye Lubaŋa ma tye malo i
polo ki piny i wi lobo; pe tye mo mukene.
40Pi meno wumak cikke ki gin ma ociko ducu ma tin acikowu kwede, wek
nyimwu obed leŋ, ki nyim litinowu ma bilubowu bene obed leŋ, wek wuri pi kare
malac i lobo ma Rwot Lubaŋawu tye ka miyowu-ni matwal.”
41 I kare meno Moses opoko gaŋi adek pat yo tuŋ wokceŋ loka Jordan,
42wek lunek dano guriŋ iye gular komgi; wek ŋat ma noŋo pe oneko lawote me
akaka, kun noŋo mone mo pe i kingi i kare mukato, onoŋ ka laro kwone pi riŋo
laro gaŋ mo i kin gaŋi meno.
43Gin ene: Bejer ma i tim ma bedo cerecere pi jo pa Reuben, Ramot i Gilead pi jo
pa Gad ki Golan i Bacan pi jo pa Manace.
Acakki nwoyo cik
44Man aye cik ma yam Moses oketo i nyim jo Icrael;
45man aye gin lok me caden ducu, ki cik ki gin ma giŋolo ducu ma yam Moses
oloko bot jo Icrael i kare ma doŋ gua woko ki i Ejipt.
46Oloko botgi ki i loka Jordan, i nota ma okemo Bet-peor, i lobo pa Cikon kabaka
pa jo Amor ma yam bedo i Kecbon, ma yam Moses ki jo Icrael guloyo ka doŋ gua
woko ki i Ejipt.
47Gucamo lobone ki lobo pa Og kabaka me Becan, gin luker aryo pa jo Amor ma
yam gubedo loka Jordan tuŋ wokceŋ.
48Waŋ lobone ocakke ki i Aroer ma i dog nota me Amon ocito kwede wa i got
Cirion, ma en aye Kermon,
49kacel ki Araba ducu ma i tuŋ wokceŋ me Jordan o kwede wa i nam me Araba
ma i pwor got me Piciga.
Nwoyo Cik 5
1Moses olwoŋo jo Icrael ducu ci owaco botgi ni, “Wun jo Icrael, wuwiny cik ducu
ki gin ma giŋolo ma aloko tin ma wuwinyo ki itwu; myero wupwonygi dok
wugwokke wek wulubgi.
2Yam Rwot Lubaŋawa oketo gicikke kwedwa i Koreb.
3Rwot yam pe oketo gicikke man ki kwarowa, ento ocikke kwedwa wan jo ducu
ma watye kany tin makwo-ni.
4Rwot yam oloko kwedwu waŋ ki waŋ i te got ki i dye mac,
5ma kun an acuŋ i kin Rwot ki wun i kare meno kun atito botwu lok pa Rwot;
pien yam wubedo ka lworo mac, ci pe wumedo ki ito malo wa i wi got. En yam
owaco ni,
6“ ‘An a Rwot Lubaŋani ma yam akwanyi woko ki i lobo Ejipt, i ot me opii.
7“ ‘Pe ibed ki lubaŋa mukene, kono an kena.
8 “ ‘Pe iti cal apayani mo, nyo cal gin mo ma tye malo i polo, nyo gin ma tye piny i
wi lobo, nyo gin ma tye i pii ma i te lobo.
9 Pe iryebbe piny i nyimgi, pe iworgi; pien an aye a Rwot Lubaŋani, an Lubaŋa ma
lanyeko, Aketo can i kom likwayo pi bal pa kwarogi nio i yalwak me adek ki me
aŋwen pa jo ma kwera,
10ento anyuto mar ma pe lokke i kom jo alip ki alip ma gimara, ma gimako cikka.
11 “ ‘Pe ilwoŋ nyiŋ Rwot Lubaŋani me nono; pien Rwot bimiyo kop loyo dano ma
lwoŋo nyiŋe me noŋo.
12 “ ‘Gwok nino me cabit, ikwer obed maleŋ, kit ma yam Rwot Lubaŋani ociki.
13Ibitic matek pi nino abicel, kun itiyo iye ticci ducu;
14ento nino me abirone en aye cabit pa Rwot Lubaŋani. I nino meno pe igud iye
tic mo, in kikomi, nyo wodi, nyo nyari, kadi opiini nyo aŋecani, kadi twonni nyo
kanani nyo dyaŋŋi mo ducu, kadi labedo ma bedo i gaŋwu, wek opiini ki aŋecani
guywe macalo in.
15Myero ipo ni, yam in ibedo opii i lobo Ejipt, ci Rwot Lubaani okwanyi woko ki
kunnu ki twero me bade ki ciŋe ma oryeyo; mumiyo Rwot Lubaŋani ociki ni
igwok nino me cabit.
16 “ ‘Wor woru ki meni, macalo Rwot Lubaŋani ociki, wek iri i lobo, dok wek ibed
ma nyimi leŋ, i lobo ma Rwot Lubaŋani bimiyo boti.
17 “ ‘Pe ineki.
18 “ ‘Pe itim abor.
19 “ ‘Pe ikwal gin mo.
20 “ ‘Pe ibed caden me goba i kom lawoti.
Acoli Baibul
© 1985, Bible Society of Uganda.
21 “ ‘Cwinyi pe opukke i kom dako pa lawoti, pe ipar ot pa lawoti, kadi potone,
nyo opiine, nyo aŋecane, nyo twonne, nyo kanane nyo kadi gin mo ma lawoti tye
kwede.’
22 “Rwot yam oloko lok man bot jowu mucokke ducu kun loko ki dwan maloŋo ki
i dye mac ki pol ki colpiny ma ocido licuc; pe dok omedo iye lok mukene. Yam en
ocoyo lok man ducu i kom kidi aryo ma apada, omiyogi bota.
Lworo pa lwak
(Nia 20.18-21)
23“Ka yam wuwinyo dwan man ma a ki i dye colpiny, kun got tye ka waŋ ki mac,
wubino bota cok, ludito wi kakawu ducu, ki ludoŋo mewu.
24Ci wuwacci, ‘Nen, Rwot Lubaŋawa doŋ onyutowa deyone ki ditte, dok watyeko
winyo dwane bene ka katti ki i dye mac; doŋ tin waneno ka Lubaŋa loko ki dano
ci dano pud kwo.
25Doŋ piŋo myero wato kombeddi? Pien mac man madit bityekowa woko; ka pud
wamedde dok ka winyo dwan Rwot Lubaŋawa ma loko kwedwa-ni, ci wabito
woko.
26Aŋa ma i kin jo ducu ma gitye ki kom ma yam koŋ owinyo dwan Lubaŋa makwo
ma loko ki i dye mac, kit ma wan wawinyo-ni, ci pud gubedo makwo?
27In inyik cok, iwiny lok ducu ma Rwot Lubaŋawa biloko, ci itit botwa lok ducu
ma Rwot Lubaŋawa biloko boti; wan wabiwinyo ci walubo.’
28“Rwot yam owinyo lokwu ma wuloko bota-ni; ci Rwot owacca ni, ‘Atyeko winyo
lok pa jo man ma guloko bota; lok ma guwaco ducu guloko maber.
29Kono yam gibedo jwijwi ki cwiny macalo meno, me lwora ki me gwoko cikka
ducu, wek nyimgi obed leŋ kacel ki pa litinogi matwal, kono ber!
30Cit iwac botgi ni, “Doŋ wudok i kemawu.”
31Ento in icuŋ cok ka ŋeta kany, ci abititti lok ducu ma aciko, ki lwak cik ki gin ma
aŋolo ducu ma ibipwonyogi kwede, wek gulubgi i lobo ma atye ka miyogi me
bedo megi.’
32Doŋ wun wugwokke wek wulub gin ma Rwot Lubaŋawu ocikowu kwede; pe
wuŋak wudok yo tuŋ acuc nyo tuŋ acam.
33Wuwot kun wulubo yo ducu ma yam Rwot Lubaŋawu ocikowu kwede, wek
wubed makwo, wek yo nyimwu obed leŋ, wek wuri pi kare malac i lobo ma
wubicamo doko mewu.
Nwoyo Cik 6
1“Man aye lok ma giciko, ki lwak cik ki gin ma Rwot oŋolo ma Rwot Lubaŋawu
ocika ni apwonywu kwede, wek wulubgi i lobo ma wubicito loka ca ka camone,
2wek wulwor Rwot Lubaŋawu, wun kikomwu ki likwayowu, kun wugwoko cikke
ducu ki lok ducu ma en ociko ma atye ka cikowu kwede, nino ducu me kwo
mewu, wek wuri i wi lobo pi kare malac.
3Pi meno, wun jo Icrael wuwiny, wugwokke wek wulubgi, wek nyimwu obed leŋ,
wek wunya bene mapol, kit ma Rwot Lubaŋa pa kwarowu yam owaco botwu i
lobo ma mol cak ki moo kic-ci.
4 “Wuwiny, wun jo Icrael: Rwot Lubaŋawa en Rwot acel.
5 Mar Rwot Lubaŋani ki cwinyi ducu, ki tiponi ducu ki tekki ducu.
6 Lok magi ducu ma acikowu kwede tin-ni wubiketo i cwinywu;
7dok wubipwonyo litinowu kwedgi matek. Wulok lok i komgi ma wubedo i
odiwu, ki ka wutye ka wot i yo, ka wubuto piny ki ka wua malo.
8Wutwe i ŋut ciŋwu obed lanyut; wutwe bene i dye tur nyimwu.
9Dok wubicoyo i kom okar doggola me odiwu, ki i dog gaŋwu.
Can ma bibino pi balo cik pa Lubaŋa
10 “I kare ma Rwot Lubaŋawu doŋ otyeko kelowu i lobo ma yam okwoŋo pire bot
kwarowu Abraim ki Icaka ki Yakobo, ni ebimiyowu, ma tye iye gaŋi madito ma
gibeco, ma yam pe wun aye wugerogi,
11ki odi ma gupoŋ ki jami ducu ma gibeco ma yam pe wun aye wupoŋo igi, ki bur
pii ma gikwinyogi ma pe wun aye wukwinyo, ki poto olok ki poto jeituni ma pe
wun aye wupito; ka doŋ wucamo wuyeŋ,
12ci ber wugwokke wek wiwu pe owil woko i kom Rwot ma yam okwanyowu
woko ki i lobo Ejipt, i ot me opii.
13Wulwor Rwot Lubaŋawu, wuti pi en, wukwoŋ kwoŋwu ki nyiŋe.
14Pe wulub kor lubaŋa mukene ducu, macalo lwak lubaŋa pa rok mapatpat ma
birumowu dyere,
15pien Rwot Lubaŋawu ma tye i kinwu-ni en Lubaŋa ma lanyeko; wek kiniga pe
omak Rwot Lubaŋawu i komwu, miyo en bityekowu woko liweŋ ki i wi lobo.
16 “Pe wuom i Rwot Lubaŋawu, macalo yam wuomo kwede iye i Maca.
17Wuket cwinywu ka gwoko lok ducu ma Rwot Lubaŋawu ociko, ki lokke me
caden, ki cikke ducu ma en ocikowu kwede.
18Dok wubitiyo gin ma nen atir dok maber i waŋ Rwot, wek nyimwu obed leŋ,
wek wucit wucam lobo maberri ma yam Rwot okwoŋo pire ni ebimiyo bot
kwarowu,
Acoli Baibul
© 1985, Bible Society of Uganda.
19kun wuryemo lukworwu woko ducu ki i nyimwu, macalo Rwot yam owaco.
20“I kare me anyim, ka latinni bipenyi ni, ‘Lok man me caden kono te lokke aŋo, ki
lwak cik ducu ki gin ma giŋolo ma Rwot Lubaŋawa ocikowa kwede-ni?’
21ci ibiwaco ki latinni ni, ‘Wan yam onoŋo wabedo opii pa Parao i Ejipt, ci Rwot
okwanyowa ki i Ejipt pi twero me bade.
22Yam Rwot onyuto lwak lanyut ki taŋo madito dok malit twatwal i kom lobo
Ejipt ki i kom Parao ki i kom jo ma i ode ducu ma waneno ki waŋwa.
23Okwanyowa woko ki kunnu wek ekelwa wa kany, eminiwa lobo ma yam
okwoŋo pire ni ebimiyo bot kwarowa.
24Rwot yam ocikowa ni walub cik magi ducu, dok ni walwor Rwot Lubaŋawa wek
wabed maber nakanaka, wek en ogwokwa wabed makwo, macalo koni watye-ni.
25Ka wagwokke wek wacob lok man ducu ma gicikowa kwede ki i nyim Rwot
Lubaŋawa, macalo en yam ocikowa kwede, miyo wabedo jo ma kitwa atir.’
Nwoyo Cik 7
1 “Rwot Lubaŋawu tye ka terowu i lobo ma wubidonyo iye ka camone me bedo
mewu, dok en biryemo rok mapol woko ki i nyimwu, jo Kit, jo Girgac, jo Amor, jo
Kanaan, jo Periji, jo Kiv ki jo Jebuc, gin rok ducu abiro ma gidito dok gitego
makatowu.
2Ka Rwot Lubaŋawu omiyogi i ciŋwu ci wuloyogi, ci myero wudyergi i ciŋ Rwot,
wujwergi woko liweŋ, Pe wuket gicikke mo kwedgi, pe wutimgi kica.
3Pe wunyomme kwedgi kun wumiyo anyirawu bot awobegi nyo wunyomo
anyiragi ki awobewu.
4Pien gibiloko cwinyawobewu woko, pe dok gibilubo kora, ento gibiworo lubaŋa
mogo mukene; ci miyo kiniga mako Rwot i komwu, en bityekowu woko oyot.
5 Ento wubitimogi kit man: wubimuko keno jogigi woko, wubiŋido wir jogi woko,
wubitoŋo yadi ma gipito ka ma giworo iye jok ma dako ma gilwoŋo Acera, ki
waŋo cal apayagi ki mac.
6 “Pien wun aye wudoko jo maleŋ pi Rwot Lubaŋawu, Rwot Lubaŋawu otyeko
yerowu ki i kin rok ducu ma tye i wi lobo wubed jone kikome.
7Gin mumiyo mar pa Rwot Lubaŋawu omoko i komwu ci oyerowu, pe ni wun aye
welwu dwoŋ makato rok mukene, pien onoŋo wun yam wunok i kin rok ducu.
8Rwot yam okwanyowu woko ki twero me bade, okokowu ki i ot me opii ki i ciŋ
Parao kabaka me Ejipt pien en marowu, dok tye ka cobo kwoŋ ma yam en
okwoŋo bot kwarowu.
Acoli Baibul
© 1985, Bible Society of Uganda.
9 Myero doŋ wuŋe ni, Rwot Lubaŋawu en Lubaŋa kikome, Lubaŋa ma genne, ma
gwoko gicik kene, dok gwoko mar mere ma pe lokke bot jo ma gimare ki ma
gimako lok ma en ociko ducu, nio wa i yalwak alip kulu.
10Dok co culo kwor i kom jo ma gikwere kikomgi, kun nekogi woko. En pe bijalo
dano ma okwere; biculo kwor i kom dano meno kikome.
11Pi meno wugwokke wek wulub lok ma en ociko ki cik ducu ki gin ma en oŋolo
ducu ma acikowu kwedetin.
Gum ma bino pi gwoko cik
(Levi 26.3-13; Nwo 28.1-14)
12 “Pien wun wuwinyo cik magi ma giŋolo, kun wugwokogi dok wucobogi, miyo
Rwot Lubaŋawu bene bigwoko gicikkene kwedwu, ki mar mere ma pe lokke ma
yam en okwoŋo pire bot kwarowu.
13En bimarowu, bimiyowu gum, dok bimiyo wunya mapol; bimiyo gum i kom
litino ma wubinywalo ki i kom gin ma bicek i potowu, kalwu ki koŋo vinowu ki
moo mewu, kacel ki litino ma dyaŋiwu ki romiwu binywalo, i lobo ma yam en
okwoŋo pire bot kwarowu ni ebimiyowu.
14Gibimiyowu gum makato rok ducu; pe binen laco mo nyo dako mo ma bibedo
lalur i kinwu nyo i kin limwu makwo.
15Rwot bikwanyo kit two ducu woko ki i kinwu; pe biketo i komwu two mo i kin
two maraco me Ejipt ma wun wuŋeyo-ni, ento biketogi i kom jo ducu ma
kwerowu.
16Wun bene wubityeko rok ducu ma Rwot Lubaŋawu biketogi i ciŋwu; kica pe
omakwu i komgi. Pe wubiworo lubaŋagi, pien bidoko owic botwu.
17“Ka ilwodo lok ki i cwinyi ni, ‘Rok magi ducu gin gidito makato an, abicamogi
niŋniŋ?’
18pe ibibedo ki lworo mo i komgi, ento ibipo gin ma yam Rwot Lubaŋawu otiyo i
kom Parao ki i kom jo Ejipt ducu.
19Ibipo kit ma yam otemo kwede cwinygi ki tic madito kun ineno ki waŋi, kacel ki
lanyut ki taŋo mapol, ki twero me bade ki ciŋe ma oryeyo, ma Rwot Lubaŋawu
yam okwanyi kwede woko ki kunnu; Rwot Lubaŋawu bitiyo kit meno i kom rok
ducu ma ibedo ka lworogi-ni.
20Dok bene Rwot Lubaŋawu bicoro pino jobi i kingi, nio waŋ ma jo ma yam
gudoŋ, ki jo ma gikanne woko ki boti doŋ ginekogi woko.
21Pe atiba omaki i komgi, pien Rwot Lubaŋawu tye i kinwu, ma en Lubaŋa madit
ma ryaŋo kom dano.
22Rwot Lubaŋawu bijero rok magi woko ki i nyimwu motmot; pe wutwero
tyekogi ducu oyotoyot, miyo gi-tim bimedde mapol, ma okato komwu woko.
Acoli Baibul
© 1985, Bible Society of Uganda.
23Ento Rwot Lubaŋawu bimiyogi i ciŋwu, ci bibaŋogi woko matek twatwal, nio ka
wutyekogi woko.
24Dok en bimiyo lukergi i ciŋwu, ci wubimiyo nyiŋgi rwenyo woko piny i te polo.
Pe binen dano mo ma bicuŋ ka lweny i komwu, nio ka wutyekogi woko.
25Cal lubaŋagi ma gipayo apaya wubiwaŋogi woko ki mac. Pe wubiparo ryal ki
jabu ma gimwono i komgi pe wubikwanyo me bedo mewu, wek pe odok owic me
makowu; pien meno aye gin me kwer mada ki bot Rwot Lubaŋawu.
26Pienno pe ibikelo gin me kwer i odi, miyo odi doko gin ma gilamo kome, macalo
eno Myero ikwer woko adada, ica pire woko matwal; pien gin ma doŋ gilamo
kome me aneka.
Nwoyo Cik 8
1“Cik ducu ma atye ka cikowu kwede tin-ni ber, wunen ni wulubo gi, wek wubed
makwo, wunya mapol, wucit wucam lobo ca ma yam Rwot okwoŋo pire ni
ebimiyo bot kwarowu.
2Dok myero wupo kom yo ducu ma yam Rwot Lubaŋawu otelowu iye i tim pi
mwaka pyeraŋwen, wek emi wudok mamwol, kun temo iwu wek eŋe gin ma tye i
cwinywu, ka nyo wubimako cikke, nyo pe.
3 Kit meno en omiyo wudoko mamwol, dok omiyo kec onekowu, ci opitowu ki
manna ma onoŋo yam pe wuŋeyo, kadi wa kwarowu bene yam pe guŋeyo; wek
oniaŋwu ni, dano pe kwo ki kwon keken, ento dano kwo ki lok ducu ma a ki i dog
Rwot.
4Boŋŋi arukawu yam pe guti gutum woko ki i komwu, tyenwu bene yam pe
okwot, i kin mwaka pyeraŋwen kulu.
5Doŋ myero wuŋe ki i cwinywu ni, Rwot Lubaŋawu tye ka tiro kitwu macalo
dano tiro kwede kit latinne.
6Pi meno, wugwok cik ducu pa Rwot Lubaŋawu, kun wuwoto ma wulubo yone
dok kun wulwore.
7Pien Rwot Lubaŋawu tye ka terowu i lobo maber, ma opoŋ ki lwak nota ora ma
igi ki pii, ki waŋ it ki waŋ pii maloŋo, ma gimol ki i nota ki i wi godi.
8En lobo ma ceko ŋano ki cayiri, ki ma ceko olok ki oduro ki okwer pomegranat,
lobo ma moo jeituni ki moo kic dwoŋ iye.
9En lobo ma wubicamo iye cam mabup laboŋo can gin mo, ka ma gin mo pe birem
iye botwu; en lobo ma gweŋŋe bedo nyonyo, ka ma wubikwinyo iye mola ki i
cere.
Acoli Baibul
© 1985, Bible Society of Uganda.
10Wubicam wubiyeŋ, ci wubipwoyo Rwot Lubaŋawu pi lobo maber ma omiyowu-
ni.
Wilwic i kom Rwot bikelo can
11 “Wugwokke kekenwu wek pe wiwu owil woko i kom Rwot Lubaŋawu, kun pe
doŋ wugwoko lok ma en ociko; ki gin ma oŋolo, ki lwak cikke ducu ma atye ka
cikowu kwede tin;
12wek wiwu pe ocak doko dito ka doŋ wucamo, wuyeŋ, ma doŋ wugero odi
mabeco ma wubedo iye,
13dok ka dyaŋiwu ki romiwu doŋ onya mapol, ki ryalwu ki jabuwu omedde
madwoŋ, ki jami ducu ma wutye kwedgi doŋ onya omedde madwoŋ.
14Pe wiwu owil woko i kom Rwot Lubaŋawu, ma yam okwanyowu woko ki i lobo
Ejipt, ki i ot me opii ca,
15ma yam otelo wiwu wuwok kwede i tim malac ki malik bene, ma tye iye lwak
twol ma kwirgi kec, ki oton, ki lobo ma orwo pii mako iye dano, ma pii pe iye-ni,
ci en okelowu pii mua ki i pata got.
16En bene opitowu i tim ki manna ma yam kwarowu pe giŋeyo, wek elokwu
wudok mwol, kun temo ki cwinywu, wek otimwu ber lacen.
17Wugwokke wuwek Lwodo lok ki i cwinywu ni, ‘Tek koma ki twero me bada
gira aye omiyo alimo lonyo man.’
18Wun wubipo i kom Rwot Lubaŋawu, pien en aye ma miyowu tek me limo
lonyo; wek en omok gicikkene ma yam okwoŋo pire bot kwarowu, macalo pud
tye wa kombeddi.
19Ka ce wiwu owil woko i kom Rwot Lubaŋawu, ci wucako lubo kor lwak lubaŋa
mukene, ki tiyo botgi ki ryebbe piny i nyimgi, atitowu atyer tin ni, wubito wutum
woko liweŋ.
20Wubito wutum woko macalo lurok ma Rwot tye ka miyogi to gitum woko ki i
nyimwu-ni, pien pe wumedo ki woro dog Rwot Lubaŋawu.
Nwoyo Cik 9
Rwot bityeko rok mapatpat ma bedo i Kanaan woko
1“Wuwiny, wun jo Icrael; wubikato loka Jordan tin, wek wucit ka camo lobo pa
rok madito ki matego makatowu, ki gaŋi bene madito, ma gigoyo iye cel matek
ma o wa i polo,
2rok madit ma giboco, likwayo pa jo Anak, ma wuŋeyogi, ma yam doŋ wuwinyo
nyiŋgi kun giwaco ni, ‘Aŋa ma twero cuŋ i nyim likwayo pa Anak?’
3Pi meno myero wuŋe lok man tin ni, Ŋat ma tye ka wot i nyimwu macalo mac
ma waŋo piny en aye Rwot Lubaŋawu; en aye bityekogi, en aye bitayogi woko ki i
Acoli Baibul
© 1985, Bible Society of Uganda.
nyimwu, miyo wubiryemogi woko, wumiyo gito gitum woko oyot, macalo Rwot
owaco botwu-ni.
4“Ka doŋ Rwot Lubaŋawu otyeko ryemogi woko ki i nyimwu, pe wulwod lok ki i
cwinywu ni, ‘Pi an ma abedo ma kita atir en aye omiyo Rwot okela ka camo lobo-
ni’; kun kono pi bal maraco ma rok meno ducu gitimo aye omiyo Rwot biryemogi
woko ki i nyimwu.
5Pe wubicito ka camo lobogi pi kitwu ma atir, nyo pi leŋ iwu, ento pi bal maraco
ma rok meno ducu gitimo en aye omiyo Rwot Lubaŋawu biryemogi woko ki i
nyimwu, dok wek ecob lok ma yam okwoŋo bot kwarowu Abraim ki Icaka ki
Yakobo.
Jemo pa jo Icrael i Koreb
(Nia 31.18–32.35)
6“Myero doŋ wuŋe ni, pe pi kitwu ma atir en aye omiyo Rwot Lubaŋawu
bimiyowu lobo man maber-ri wek wucam; pien wun jo ma ŋutwu tek.
7Ber wupo, dok bene wiwu pe owil kit ma yam Rwot Lubaŋawu obedo ki akemo i
tim. Nia wa i nino ma yam wua iye ki i lobo Ejipt, o kwede wa i kare ma wuo i
kabedo-ni, wubedo lujemo i kom Rwot.
8Kadi wa i Koreb wumiyo Rwot obedo ki akemo, ci yam Rwot kiniga omake i
komwu twatwal, omiyo onoŋo cok ka tyekowu woko.
9 I kare ma yam aito malo i wi got ka gamo kidi aryo ma apada-ni, kidi me gicikke
ma yam Rwot oketo kwed wu, ci abedo i wi got, ari nino pyeraŋwen dyeceŋ ki
dyewor kun pe acamo dok pe amato pii bene.
10Ci Rwot omiya kidi aryo ma apada ma Lubaŋa onoŋo ocoyo ki ciŋe, kun ocoyo i
komgi lwak lok ducu ma yam Rwot obedo ka loko i wi got ki i dye mac, i nino ma
yam lwak ocokke iye ca.
11Ka nino pyeraŋwen ki dyewor pyeraŋwen doŋ okato, Rwot omiya kidi meno
aryo ma apada, gin kidi me gicikke.
12Ka dok Rwot owacca ni, ‘A malo, icit ilor piny ki kany oyot, pien joni ma yam
ikelogi ki i Ejipt gutyeko balle woko, Gulokke, gubarre woko oyot nia ki i yo ma
yam acikogi kwede, gutimo gigi cal jabu ma giliyo aliya.’
13“Rwot dok omedde ki lok kun wacca ni, ‘Atyeko neno jo man, ci nen, gin jo ma
ŋutgi tek.
14Weka gira, weka doŋ atyekgi woko liweŋ; abijwayo nyiŋgi woko ki i te polo, ci
abimiyo in idoko rok matek twatwal ki madit makatogi.’
15Ci alokke, alor piny ki i wi got, kun got tye ka waŋ ki mac. Onoŋo amako kidi
apada aryo me gicikke ki ciŋa aryo ducu.
Acoli Baibul
© 1985, Bible Society of Uganda.
16Ka aneno, ci nen, wutyeko timo bal i nyim Rwot Lubaŋawu, Onoŋo wutimo
giwu cal wod twon ma giliyo aliya, kun wulokke, wubarre woko oyot ki i yo ma
yam Rwot ocikowu kwede-ni.
17Ci ame ko kidi aryo ma apada ca, abologi woko piny ki i ciŋa aryo ducu, atyerogi
woko ki i waŋwu.
18Lacen abuto aryeba cwiny i nyim Rwot nino pyeraŋwen dyeceŋ ki dyewor kit
ma con ca; pe acamo, pe amato pii bene, pi lwak bal ducu ma wubedo ka timone,
kun wutimo gin ma nen marac i waŋ Rwot ma omiyo kiniga omake.
19 Pien onoŋo lworo omaka pi kiniga pa Rwot ki akecane malyet i komwu ma
onoŋo cok ka tyekowu woko. Ento Rwot owinya wa i kare meno bene.
20Kiniga yam omako Rwot i kom Aron bene matek, omiyo onoŋo doŋ cok ka neke
wo ko; ento i kare ca alego pi Aron bene.
21Dok akwanyo balwu, en aye wod twon ma wutimo-ni, ci awaŋo woko ki mac,
aodo, arego woko mapwot, nio ka odoko apwa; ci aonyo apwane i kulu ma mol
piny a ki i wi got.
22 “Dok bene yam i Tabera, ki i Maca ki i Kibrot-atava wubedo ka mi yo Rwot
bedo ki akemo.
23 Ka yam Rwot ocwalowu nia ki i Kadec-barnea kun waco ni, ‘Wucit, wucam lobo
ma doŋ amiyowu-ni’, ci wujemo woko i kom cik pa Rwot Lubaŋawu; yam pe
wugene, pe wuworo doge.
24Wun wubedo lujemo i kom Rwot nia wa i nino ma yam acako ŋeyowu iye-ni.
25“Kit meno abuto aryeba cwiny i nyim Rwot nino pyeraŋwen dyeceŋ ki dyewor,
pien onoŋo Rwot owaco ni emito tyekowu woko.
26Ci yam alego bot Rwot ni, ‘Ai Rwot Lubaŋa, pe ityek lwakki woko, ma gin aye
gipinnyi ma yam ikokogi pi ditti, ma ikwanyogi woko ki i Ejipt pi twero me badi.
27Ber ipo i kom luticci Abraim, Icaka ki Yakobo. Pe ibed ka paro pi tek ŋut pa rok
man, nyo pi timgi maraco, nyo pi balgi,
28wek jo me lobo ma yam ikwanyowa ki iye-ni pe gubed ka waco ni,. Pien onoŋo
terogi i lobo ma yam ocikke pire botgi doŋ oloyo Rwot woko, dok pien onoŋo
yam kara dag wangi, en aye omiyo okwanyogi woko, wek enekgi woko i dye tim.
29Pien gin aye lwakki, gin gipinnyi, ma doŋ ikelogi woko ki tekki madwoŋ ki pi
ciŋi ma iryeyo.’
Nwoyo Cik 10
1“I kare meno Rwot owacca ni, ‘Muk kidi ma apada aryo, ipagi macalo mukwoŋo
ca; ci ibin bota i wi got malo, dok ipa canduk me bao.
2Abicoyo i kom kidi ma apada-nu lok ma yam tye i kom kidi ma apada mukwoŋo
ma yam ityero woko ca, ci ibiketogi i canduk.’
3Kit meno atimo canduk ki bao yat lalwii, ci amuko kidi ma apada aryo, apayo ma
rom ki macon ca, aito malo i wi got kun amako kidi ma apada aryo-nu i ciŋa.
4Rwot ocoyo i kom kidi-nu macalo yam okwoŋo coyo, gin cik apar ma yam oloko
ki wun i wi got ki i dye mac i nino ma yam wucokke iye ca; ci Rwot omiyogi bota.
5Lacen alokke, alor piny ki i wi got, ci aketo kidi ma apada aryo-nu i canduk ma
yam apayo-ni; gin pud gitye ene, kit ma yam Rwot ocika kwede.
6 (Jo Icrael gua ki i Beerot Benejaakan, guo Mocera. Aron oto ki kunnu, giyike
bene kunnu; ci wode Eleajar oleyo ka tyene i tic me bedo ajwaka pa Lubaŋa.
7Gua ki kunnu, guwoto guo i Gudugoda, ki nia ki i Gudugoda guo Jotibata, en aye
lobo ma tye iye lwak nota ora ma igi ki pii.
8 I kare meno en aye Rwot ocako poko kaka pa Lulevi pat, gubed lutiŋ canduk me
gicikke pa Rwot, gucuŋ i nyim Rwot kun gitiyo bote, dok gulam gum i nyiŋe, nio
wa i nino man.
9En gin mumiyo jo pa Levi pe gitye ki dul lobo mo nyo ginaleya mo i kin omegigi;
Rwot aye ginaleyagi, kit macalo Rwot Lubaŋawu yam owaco botgi.)
10 “Yam abedo i wi got macalo i kare mukwoŋo ca, abedo nino pyeraŋwen dyeceŋ
ki dyewor; ci Rwot dok owinya i kare meno bene, omiyo Rwot pe dok mito
tyekowa woko.
11Lacen Rwot owacca ni, ‘A malo, imed wotti kun itelo wi lwak, wek gudony,
gucam lobo ma yam akwoŋo pire bot kwarogi ni abimiyogi.’
Gin ma Lubaŋa mito ki botwa
12“Doŋ kombeddi, wun jo Icrael, gin ma Rwot Lubaŋawu mito ki botwu en ene
keken ni, wulwor Rwot Lubaŋawu ki cwinywu ducu ki tipowu ducu,
13dok wugwok gin ducu ma en ociko ki cik mapatpat ma acikowu kwede tin wek
wubed doŋ maber.
14Nen, Rwot Lubaŋawu aye rwot me polo, ki polo ma malo makato ducu, ki lobo
ki jami ma tye ducu liweŋ.
15Ento kadi bed kumeno, Rwot oketo cwinye i kom kwarowu, omarogi, oyero
likwayogi ma gulubogi, ma gin aye wun, ki i kin rok ducu macalo wa i kare man.
16Pienno, wubed jo ma gulirre wa i cwinygi, pe wubed jo ma ŋutgi tek.
17 Pien Rwot Lubaŋawu aye Lubaŋa pa lubaŋa ducu ki Rwot pa rwodi. En Lubaŋa
madit, ma tye ki tek, ma ryaŋo kom dano; pe dworo kor dano mo, pe giwilo ki lim.
18En ŋolo kop pa litino kic atir, ki pa mon to, dok maro lubedo bene, miyogi cam
ki boŋŋi.
19Wun bene myero wumar lubedo, pien yam wubedo lubedo i lobo Ejipt.
20Wulwor Rwot Lubaŋawu; wuti bote kun wumoko i kome matek, dok wukwoŋ
kwoŋwu ki nyiŋe keken.
21En aye ma myero wupake; en Lubaŋawu ma yam otimo botwu tim man ducu
madito ki ma ryaŋo kom dano, ma waŋwu doŋ oneno-ni.
22 Kwarowu yam gucito i Ejipt kun gin jo pyerabiro keken; ci tin Rwot Lubaŋawu
doŋ omiyo wunya mapol macalo lwak lakalatwe me polo.
Nwoyo Cik 11
1“Mar Rwot Lubaŋani, lub cikke i kare ducu, cik mapatpat ma oketo ki oŋon me
cikke ki lok ma en oŋolo ducu.
2Tin doŋ wutam, (pien pe atye ka lok ki litinowu ma yam pe giŋeyo dok ma pe
guneno), wutam kit ma Rwot Lubaŋawu opwonyowu kwede pi tiro kitwu, wutam
pi ditte ki bade matek ki ciŋe ma oryeyo-ni,
3 ki lwak lanyut ki ticce ma otiyo i Ejipt i kom Parao kabaka me Ejipt ki i kom
lobone ducu;
4 ki gin ma otimo i kom mony pa jo Ejipt ki i kom aguraguragi ducu ki gadigadigi,
ki kit ma yam omiyo pii me Nam Makwar omwonyogi woko i kare ma giryemo
korwu-ni, ki kit ma Rwot otyekogi woko kwede nio wa i kare man.
5Dok wutam gin ma yam otimo i komwu i tim nio ka wubino wuo i kabedo man;
6 wupo bene gin ma en otiyo i kom Datan ki Abiram ma awobe pa Eliab wod pa
Reuben; ki kit ma yam lobo oŋamo kwede doge ci omwonyogi woko ki jo ma i
otgi ducu ki kemagi ducu;
7pien wutyeko neno ki waŋwu tic madito ma Rwot yam otiyo ducu.
Gum ma binen i lobo ma Rwot ocikke me miyogi
8“Wumak cikka ducu ma acikowu kwede tin-ni, wek wubed ki tek me cito i lobo
ma wubicito loka ca ka camone obed mewu, wucam,
9dok wek wuri pi kare malac i lobo ma yam Rwot okwoŋo pire bot kwarowu, ni
ebimiyogi wa ki likwayogi bene, en lobo ma mol cak ki moo kic.
Acoli Baibul
© 1985, Bible Society of Uganda.
10Pien lobo ma wubidonyo iye ka camone-ni pe rom ki lobo Ejipt ka ma yam wua
iye-ni, ka ma yam wucoyo iye kodiwu ka dok wubaro waŋ piine ki tyenwu,
macalo poto dek ma gicamo pote-ni.
11Ento lobo ma wucito loka ca ka camone obed mewu obedo lobo godi ki nota-gu,
ma mato pii kot ma cwer a ki i polo;
12en aye lobo ma Rwot Lubaŋawu gwoko; waŋ Rwot Lubaŋawu bedo i kome nino
ducu, nia i acakki mwaka o wa i agikki mwaka ducu.
13 “Ka wubilubo cikka ducu ma acikowu kwede tin-ni, ni wumar Rwot Lubaŋawu,
wuti bote ki cwinywu ducu ki tipowu ducu,
14ci en bimiyo kot cwer i lobowu i karene, i poto kot ki kot oro-gu, wek wucek
kalwu ki koŋo vinowu ki moowu.
15Dok en bimiyowu lum i oletwu me cam pa lim makwo, miyo wubinoŋo, cam ma
yeŋowu.
16Wugwokke wek pe gibwolwu, miyo wulokke: wubarre woko, wutiyo bot lwak
lubaŋa mukene, wuworogi bene,
17miyo kiniga mako Rwot i komwu, ci geŋo polo, juko kot pe cwer, miyo lobo pe
ceko cam, ci wuto wutum woko oyotoyot ki i lobo maber ma Rwot bimiyowu-ni.
18“Wubiketo lok magi ducu i cwinywu ki i tamwu; wubitweyogi i ŋut ciŋwu obed
me lanyut, dok gubed me atweya i dye tur nyimwu.
19Wupwony litinowu ki lok magi, wubed ka lok komgi ka wubedo i odiwu, ka
wutye ka wot i yo, ka wubuto piny ki ka wua malo.
20 Dok wuco lok magi i yat doggola odiwu, ki i dog gaŋwu,
21wek wun ki likwayowu wuri pi mwaka mapol i lobo ma yam Rwot okwoŋo pire
bot kwarowu ni ebimiyogi pi kare ducu ma polo pud bibedo malo ka wi lobo.
22Ka ce wubigwokke wek wulub cik man ducu ma atye ka cikowu kwede ni
wulubi, kun wumaro Rwot Lubaŋawu, ma wulubo yone ducu, ma wucuŋ i kome
matek,
23ci Rwot biryemo rok mukene woko ducu ki i nyimwu, miyo wucamo lobo pa
rok madito ki matego makatowu.
24 Kabedo ducu ma tyenwu binyono bibedo mewu; ci lobo ma wubiloyo bibedo
nia wa i tim nio wa i Lebanon, ki nia wa i Kulu, ma en aye kulu Euprate, nio wa i
nam ma yo tuŋ potoceŋ.
25Pe tye dano mo ma bicuŋ i nyimwu; Rwot Lubaŋawu biketo lworo ki atiba piwu
i kom lobo ducu ma tyenwu binyonone, kit ma yam ocikowu kwede-ni.
26“Nen, tin aketo i nyimwu gum ki ceno dano:
Acoli Baibul
© 1985, Bible Society of Uganda.
27gum bibino ka ce wulubo cik pa Rwot Lubaŋawu ma atye ka cikowu kwede tin-
ni,
28ci ceno dano bi bino ka ce pe wulubo cik pa Rwot Lubaŋawu, ento noŋo
wulokke, wubarre woko nia ki i yo ma acikowu kwede tinni ci dok wulubo kor
lubaŋa mukene ma yam pe wuŋeyo.
29 Ka Rwot Lubaŋawu doŋ okelowu i lobo ma wubicito iye ka camone-ni, ci
wubiketo gum obed i kom got Gerijim, ki ceno dano bibedo i kom got Eba!.
30Gin godi-nu gitye loka Jordan, ma but piny yo tuŋ potoceŋ, tuŋ ka ma ceŋ poto
iye-ni, i lobo pa jo Kanaan ma gibedo i Araba, ma okemo Gilgal, ma ka ŋet yadi
kworo me More;
31Wubiŋolo Jordan, wukato loka ca ka camo lobo ma Rwot Lubaŋawu bimiyowu.
Ka doŋ wucamo, ma wubedo iye,
32ci wugwokke wek wulub cik ki oŋon me cikke ducu ma doŋ aketo i nyimwu tin-
ni.
Nwoyo Cik 12
1“Magi gin aye cik ki oŋon me cik ma wubimako matek kun wulubogi i lobo ma
Rwot Lubaŋa pa kwarowu bimiyowu obed mewu, pi kare ducu ma wubibedo iye i
wi lobo-ni.
2Wubibalo kabedo ducu liweŋ ka ma yam rok ducu ma ubigamo lobogi giworo
iye lubaŋagi, ma gitye malo i wi godi mabocone ducu ki i wi cere ki i waŋ ayweya
ma i te yadi ma potgi oluk.
3 Wumuk keno jogigi woko ducu, wuŋid wir jogi megi woko matitino, wuwaŋ
yadi ma gicomo i ŋom pi woro jok ma dako ma gilwoŋo Acera, wutoŋ cal lubaŋa
apaya-gi woko ducu, wunek nyiŋgi woko ki i kabedo meno.
4Pe wubitimo kit meno i kom Rwot Lubaŋawu,
5ento wubipenyo dog Rwot Lubaŋawu i kabedo ma en biyero ki i kin kakawu
ducu pi keto iye nyiŋe wek obed pacone.
6Kenyo aye wubicito iye, kenyo en aye wubitero iye gitum awaŋa ki gitum mewu
ducu, ki dul acel me apar, ki gityer mapatpat ma wubimiyo, gityer me cobo kwoŋ,
ki gityer ma iwu opwoyo, ki litino kayo pa dyaŋiwu ki pa romi ki dyegiwu.
7Wubicamone ki kunnu i nyim Rwot Lubaŋawu, ci cwinywu bibedo yom, wun ki
jo ma i odiwu ducu, i kom gin ducu ma wubiketo iye ciŋwu, ma onoŋo Rwot
Lubaŋawu omiyowu iye gum.
8“Pe wubitimo kunnu kit ma watye ka timo kany i kare-ni, ma dano acel acel tye
ka tiyo gin ducu ma en tamo ni tye atir;
Acoli Baibul
© 1985, Bible Society of Uganda.
9pien peya wuo i kabedo me yweyowu, i lobo ma wubileyo, ma Rwot Lubaŋawu
bimiyowu.
10Ento ka doŋ wukato loka Jordan, ma wubedo i lobo ma Rwot Lubaŋa bimiyo me
aleyawu, ka doŋ omiyo wuywe ki i lweny i kom lumerokwu ma gurumowu dyere-
ni, ci doŋ wubibedo ma piny okwe mot.
11Rwot Lubaŋawu biyero kabedo ka ma en biketo iye nyiŋe bedo iye; kenyo en
aye wubikelo iye gin ducu ma acikowu-ni: gitum awaŋawu ki gitum mukene
ducu, ki dul acel me apar, ki gityer mapatpat ma wubimiyo, ki gityer me cobo
kwon ducu ma wukwoŋo me miyogi bot Rwot.
12Ci cwinywu bibedo yom i nyim Rwot, wun ki awobewu ki anyirawu, opiiwu ki
aŋecawu ducu, ki Lulevi ma tye i gaŋiwu, pien gin Lulevi pe gibipokogi dul lobo
mo nyo kabedo mo i kinwu me aleyagi.
13Gwokke wek pe ityer gitum awaŋani i kabedo mo ma ineno;
14ento ibityerone ki i kabedo ma Rwot biyero ki i kakawu mo acel. Ibityero gitum
awaŋani ducu kunnu, dok ibitiyo gin ducu ma aciki-ni ki kunnu.
15“Ento wutwero neko lee me acamawu ki i gaŋiwu ducu kit ma cwinywu mito,
muporo gum ma Rwot Lubaŋawu omiyowu. Dano ma kome ki keni twero camo,
ki dano ma olony, macalo gicamo riŋo abur nyo til.
16 Remone keken aye pe wubicamo; wubionyo woko piny i ŋom, macalo pii.
17Pe myero wucam dul acel me apar me kalwu, nyo me koŋo vinowu nyo me moo
jeituniwu ki i gaŋiwu, kadi litino kayo pa dyaŋiwu nyo pa romi ki dyegiwu, nyo
gityer me cobo kwoŋwu ma wukwoŋo, nyo gityer mewu ma cwinywu opwoyo,
nyo gityer mo ma wumiyo.
18Ento wubicamo ki i nyim Rwot Lubaŋawu i kabedo ma en biyero, in ki wodi ki
nyari, ki opiini, ki aŋecani, ki Lulevi ma i gaŋwu; dok cwinyi bibedo yom i nyim
Rwot Lubaŋani pi gin ducu ma ibiketo iye ciŋi.
19Gwokke pe ibwot Lulevi ata i kare ducu ma ibedo i lobowu-ni.
20“Ka Rwot Lubaŋawu doŋ oyabo waŋ lobowu obedo malac, kit ma yam ocikke
kwede botwu, ce iwacci, ‘Abicamo riŋo,’ pien onoŋo itye ki miti iye, ci itwero
camo riŋo kit ma cwinyi mito.
21Ka ce kabedo ma Rwot Lubaŋawu biyero me keto iye nyiŋe tye ka mabor ki ka
ma itye-ni, ci itwero neko dyaŋŋi nyo romoni ma Rwot omiyo boti, macalo doŋ
aciki; itwero camo ki i gaŋŋi kit ma cwinyi mito.
22Itwero camone kit ma gicamo riŋo abur ki til; kadi wa dano ma kome ki keni
twero camone kacel ki dano ma olony.
Acoli Baibul
© 1985, Bible Society of Uganda.
23 Cuŋ matek i man keken ni, pe icam remone, pien remo en aye kwo; pienno pe
ibicamo kwo kacel ki riŋone.
24Pe ibicamone, ibionyo woko i ŋom macalo pii.
25Pe ibicamone, wek nyimi obed leŋ, in kacel ki litinoni ma bilubi, ka ce ibedo ka
tiyo gin ma nen atir i waŋ Rwot.
26Ento jamini maleŋ ducu ma myero imi, ki gityer me cobo kwoŋ, ibikwanyo icito
kwede i kabedo ma Rwot biyero.
27Ibityero gitum awaŋani ducu, riŋone ki remone, i wi keno tyer pa Rwot
Lubaŋani; remo me gitummi ducu gibionyo woko i kom keno tyer pa Rwot
Lubaŋani, ento riŋone ibicamo.
28Gwokke wek ilub lok magi ducu ma aciki kwede-ni, wek nyimi obed leŋ
nakanaka, in ki likwayi ma bilubi, ka ce itiyo gin ma nen maber ki ma atir i waŋ
Rwot Lubaŋani.
Juk i kom woro jogi
29“Ka Rwot Lubaŋawu doŋ otyeko lurok woko ki i nyimwu ma wucito ka camo
lobogi-ni, ma doŋ wucamo lobogi, wubedo iye,
30myero wugwokke wek pe wumok i owic pi lubo kitgi, i kare ma doŋ gityekogi
woko ki i nyimwu. Dok pe wubed ka penyo lok i kom lubaŋagi, kun wuwacci, ‘Rok
man yam giworo lubaŋagi niŋniŋ? wek an bene aworgi kit meno.’
31Pe ibitimo kumeno i kom Rwot Lubaŋawu, pien gibedo ka timo gin me kwer
ducu ma Rwot dagi pi woro lwak lubaŋagi; giwaŋo wa awobegi ki anyiragi ki mac
macalo gitum me woro lubaŋagi.
32 “Gin ducu ma acikowu kwede myero wugwokke ka lubone; pe wubimedo wiye
nyo wukwanyo mogo woko.
Nwoyo Cik 13
1“Ka ce lanebi mo onen i kinwu, nyo lalek lek mo, miyo wu lanyut nyo taŋo mo,
2ka ce lanyut nyo taŋo ma otitti pire-ni otimme kakare, ce en owacci, ‘Wek doŋ
walub kor lubaŋa mukene,’ ma yam pe iŋeyo, ‘wacak worogi,’
3pe iwiny dog lanebi meno, lalek meno; pien noŋo Rwot Lubaŋawu tye ka temo
cwinywu wek eŋe ka wumaro Rwot Lubaŋawu ki cwinywu ducu ki tipowu ducu.
4Wulub kor Rwot Lubaŋawu kun wulworo en dok wugwoko cikke ducu; wuwor
doge, wuti bote kun wucuŋ i kome matek.
5Ento nyo lalek meno wubineko woko, pien opwonyo dano ki jemo i kom Rwot
Lubaŋawu, ma yam okwanyowu woko ki i lobo Ejipt, okokowu ki i ot me opii, ci
Acoli Baibul
© 1985, Bible Society of Uganda.
en bimiyo wuweko yo ma yam Rwot Lubaŋawu ociko ni wulubi. Kit meno miyo
wubijwero gin marac woko ki i kinwu.
6“Ka ce omeru mo ma wod pa meni, nyo wodi, nyo nyari, nyo damaroni kikome,
nyo laremi ma imaro ki kwoni ducu, obiti i muŋ kun wacci, ‘Wek wacit ka woro
lubaŋa mogo mukene,’ ma noŋo in kikomi nyo kwarowu yam pe guŋeyo,
7lubaŋa pa rok ma gurumowu dyere-ni, kadi ma gitye ka ma cok kwedwu nyo
gitye ka mabor, nia i agikki lobo tuŋ cel cito kwede i agikkine tuŋ cel,
8pe iye doge, pe iwiny lokke, pe kica omaki i kome, pe imuŋ lokke;
9ento ibineke woko. Ciŋi aye bikwoŋo poto i kome me neke, lacen ciŋ lwak ducu
bipoto i kome.
10Ibicele ki got ineko woko, pien obedo ka yenyo yo me kwanyi woko ki bot Rwot
Lubaŋawu ma yam okwanyowu woko ki i lobo Ejipt, ki i ot me opii.
11Ci jo Icrael ducu gibiwinyo pire, ci gibilworo, miyo pe gibinwoyo timo bal
marac macalo meno i kinwu.
12“Gwok nyo i gaŋ mo ma Rwot Lubaŋawu bimiyowu me bedo iye wubiwinyo ni
13jo mogo ma kitgi raco, ma gin jowu kikome, guywayo tam pa jo ma bedo i gaŋ
meno kun giwacci, ‘Wubin wacitu ka woro lubaŋa mukene,’ ma yam pe wuŋeyo.
14Myero wupeny lokke kun wuyenyo tere motmot; ka ce onen ni lokke otimme
ada, ma gimoko ni lok me kwer macalo meno otimme i kinwu,
15ci wubineko jo ma gibedo i gaŋ meno woko ki pala lucwan, wujwerogi woko
ducu liweŋ, Jo ducu ma tye iye, ki lim makwo bene ma tye iye, myero gutum
woko ki pala lucwan.
16Wubicoko jami ma wuyako-ni ducu, wugurogi i dyekal ka maleŋ, ci wubiwaŋo
gaŋ meno ki jami ducu ma tye iye woko ki mac, obed gitum ma giwaŋo ducu ki
berre bot Rwot Lubaŋawu. Bibedo wi odur matwal; pe dok gibigero iye gaŋ mo.
17Gin mo ma gidyero bot Rwot pe wubiweko doŋ i ciŋwu, wek Rwot okwany
kinigane mager twatwal-li woko. Bitimowu kica kun nyuto cwiny me kica i
komwu, ci miyo wunya mapol kit ma yam okwoŋo kwede bot kwarowu-ni,
18ka ce wuworo dog Rwot Lubaŋawu, wumako cikke ducu ma acikowu kwede
tin-ni dok wutiyo gin ma nen atir i waŋe.
Nwoyo Cik 14
Pe gulub kit kwero cola pa lurok
1 “Wun aye litino pa Rwot Lubaŋawu: pe wubiŋolo komwu kenwu nyo Lyelo tur
nyimwu pi kwero cola.
2 Pien wun aye jo maleŋ pa Rwot Lubaŋawu; en Rwot aye yam oyerowu ki i kin
rok ducu ma tye i wi lobo wek wubed jone kikome.
3“Pe wubicamo gin mo me kwer.
4Magi aye gin lee ma wutwero camogi: dyaŋ, romo, dyel,
5til, abur, ruda, dyel me tim, jubi, pura, ki romo ma i godi.
6Lee ducu ma oboŋ tyengi akara, ma kin tyengi opokke aryo, ma nyamo omen ki i
kin lee ducu wutwero camogi.
7Ento lee ma ginyamo omen nyo ma oboŋ tyengi akara ma pe wubicamo gin ene;
kinaga, apwoyo ki oduka, Gin ginyamo omen ento kin tyengi pe akara; pienno
gibedo keni botwu.
8Ki opego bene, pien kadi oboŋ tyene akara ento pe nyamo omen, en bene bedo
keni botwu. Pe wucam riŋogi, pe wugud wa komgi ma oto bene.
9“Magi aye wutwero camogi ki i kin gin ducu ma bedo i pii: gin ducu ma tye ki
kiŋa ŋegi ki pok komgi wutwero camogi;
10ento gin ma pe ki kiŋa ŋegi ki pok komgi pe wubicamogi, pien gibedo keni
botwu.
11“Wutwero camo winyo ma gilony ducu,
12ento magi aye pe wubicamogi: ocur, acut, koga,
13agoga, okwata ki kit kwagi ducu;
14agak ki kit kwagi ducu;
15udu, tebu, awewet, olwilwit ki kit kwagi ducu;
16tula matino ki tula madoŋo, lagweno kulu,
17kikuŋ ki ocur madito ki alwinya,
18acebe ki ogoro ki kit kwagi ducu; ki putput ki olik.
19“Ki kwidi ducu ma bwomgi tye gibedo keni botwu; pe wubicamogi.
20Gin ducu ma bwomgi tye ma gilony wutwero camogi.
21 “Pe wubicamo geŋ lee mo muto kene; wutwero miyo bot labedo mo ma
bedo i gaŋiwu, wek en aye ocam, nyo wutwero cato bot larok mo owil; pien
wun aye rok maleŋ pa Rwot Lubaŋawu. “Pe wuted riŋo latin dyel ki cak pa
minne. Cik ma mako dul acel me apar
Acoli Baibul
© 1985, Bible Society of Uganda.
22 “Wubimiyo dul acel me apar me jami ma wuceko i poto, ma a i poto mwaka ki
mwaka.
23Dok wubicamo dul acel me apar me kalwu ki i nyim Rwot Lubaŋawu i kabedo
ka ma en biyero ci keto nyiŋe bedo iye, ki dul acel me apar me koŋo vinowu ki
moowu, ki litino kayo pa dyaŋiwu ki pa romi ki dyegiwu; wek wupwony lworo
Rwot Lubaŋawu jwijwi.
24Ka ce wutye ka mabor twatwal ma miyo pe wutwero kelo dul acel me apar i
kare ma Rwot omiyowu iye gum-mi, pien kabedo ma Rwot oyero me keto iye
nyiŋe odoko bor kwedwu,
25ci wubicato woko wek wunoŋ cente, ci wutweyo lim meno wucito kwede i
kabedo ma Rwot Lubaŋawu oyero-ni.
26Wubitic ki lim meno pi kit gin ducu ma cwinywu mito, macalo me wilo twoni,
nyo romo nyo koŋo vino nyo koŋo makecce, ki gin ducu ma cwinywu mito, ci
wubicamo ki kunnu ki yomcwiny i nyim Rwot Lubaŋawu, in ki jo ma i odi ducu.
27Dok pe wubitenyo Lulevi ma gitye i gaŋwu ata, pien pe gipokogi dul lobo mo
nyo gin mo me aleyagi kacel kwed wu.
28“I agikki mwaka adek adek wubikelo iye dul acel me apar me gin ducu ma
wuceko i mwaka-nu, wukano i gaŋiwu madito.
29Ci Lulevi ma pe ki dul lobo nyo ka mo ma guleyo i kinwu, ki lubedo, ki litino kic,
ki mon to ma i gaŋiwu ducu, gin ducu gibibino ka cam kwedwu giyeŋ; wek Rwot
Lubaŋawu omiwu gum i kom gin ducu ma ciŋwu otiyo.
Nwoyo Cik 15
1“I agikki mwaka abiro abiro wubiweko banya bot dano ma twal.
2Man aye kit me weko banya: lami banya biweko banya me lim matwal ki bot
dano ma yam omako banyane-ni; pe bipido banyane bot lawote matwal ma
ominne, pien doŋ gityeko tito ki dano pi weko banya matwal kit ma Rwot ociko-
ni.
3Itwero pido larok ocul banyani; ento kwany cwinyi woko i kom banya ma omeru
ma Laicrael omako boti.
4Ento lacan mo pe doŋ bibedo i kinwu, pien Rwot bimiyowu gum i lobo ma Rwot
Lubaŋawu bimiyowu wucam me aleyawu matwal,
5ka ce wubiworo dog Rwot Lubaŋawu kun wugwokke wek wulub cikke ducu ma
acikowu kwede tin.
6Rwot Lubaŋawu bimiyowu gum kit ma yam ocikke kwede botwu-ni. Wubimiyo
rok mapol mako banya botwu, ento wun pe wubimako banya mo; dok wubiloyo
rok mapol, ento gin pe gibiloyowu.
7 “Ka tye dano mo ma lacan i kinwu, i kin omegiwu ma gitye i gaŋ mo ma Rwot
Lubaŋawu bimiyowu, pe cwinyi obed tek, pe ijuk ciŋi woko i kom ominwu-nu ma
lacan-ni.
8Ento ikonye, imiye mako banya ma romo cobo gin ma en mito ducu, kadi bed gin
aŋo.
9Ber igwokke wek tam marac mo pe obed i cwinyi ma miyo iwacci, ‘Mwaka me
abiro, ma en aye mwaka me weko banya matwal, doŋ cok,’ ci waŋi cido woko i
kom omeru ma lacan-ni miyo pe doŋ imiye gin mo. Meno miyo en cako kok i
komi i nyim Rwot, ci doko bal i komi.
10Ka imiye gin mo, ber imiye ma cwinyi leŋ matwal, cwinyi pe waŋ pi gin ma
imiye-ni: pien Rwot Lubaŋani bimiyi gum i kom tic ducu ma itiyo, ki i kom gin
ducu ma ciŋi ogudo.
11 Lucan pe gibitum woko i lobowu, mumiyo aciki ni, ibiyabo ciŋi malac bot
omeru ki jo ma piny oloyogi, ki bot lucan ma i lobowu.
Tic ki opii
(Nia 21.1-11)
12 “Ka ce gicato boti omeru mo, laco ma Laibru nyo dako ma Laibru, ci iwilo obed
opiini nyo aŋecani, en bitiyo tic boti pi mwaka abicel. I mwaka me abirone
ibiweke a woko ki boti cito gire ki kuc.
13Ka igonye wek ociti, pe, ibiweko en cito ki ciŋe nono.
14Ibimiye cito ki jami mapolpol, romi ki dyegi, bel ki koŋo vino, ma lubo kit ma
Rwot Lubaŋani omiyi kwede gum.
15Ibipo ni yam ibedo opii i lobo Ejipt, ka ma Rwot Lubaŋani okoki ki iye; en gin
mumiyo tin aciki kumeno.
16Ento ka en owacci, ‘An pe abia woko ki boti,’ pien en mari ki jo ma i odi ducu,
pien obedo kwedwu maber,
17ci ibikwanyo atero, ituco ki ite i doggola, ci doŋ bibedo opiini matwal. Ki
aŋecani bene ibitimo kit meno.
18Pe ibitamo ni tek twatwal me weke a woko ki boti, pien obedo ka tic boti pi
mwaka abicel kulu kun ticce dodo tic pa Lapakaca kiryo pi wel manok mo. Ka
itimo kit meno, Rwot Lubaŋani bimiyi gum i tic ducu ma itiyo.
Kwero kom litino kayo me lim makwo
Acoli Baibul
© 1985, Bible Society of Uganda.
19 “Litino kayo ducu ma ginywalogi i kin dyaŋini nyo romi ki dyegini ibikwero
komgi i nyim Rwot Lubaŋani, Pe ibitiyo tic mo ki litino kayo pa dyaŋini, pe
ibiŋolo yer kom litino, kayo pa romini.
20Ibicamo riŋone kacel ki jo ma i Odi, i nyim Rwot Lubaŋani mwaka ki mwaka ki i
kabedo ma Rwot biyero.
21Ento ka kome ki mwonyo, ka tyene oŋol, nyo waŋe oto, nyo tye ki kit mwonyo
mo marac i kome, pe ibitumo bot Rwot Lubaŋani.
22Wubicamo ki i gaŋwu ki kunnu; dano ma kome ki keni twero camo kacel ki
dano ma olony, macalo riŋo abur ki til.
23 Remone keken aye pe wubicamo; wubionyo woko piny i ŋom macalo pii.
Nwoyo Cik 16
1 “Wugwok dwe me Abib, wukwer iye nino madit me Kato pi woro Rwot
Lubaŋawu, pien i dwe me Abib yam Rwot Lubaŋawu okwanyowu iye woko ki i
Ejipt dyewor.
2Wubikwanyo gitum me Kato ki i kin romiwu nyo i kin dyaŋiwu, wutumo bot
Rwot i kabedo ma en biyero, ka ma en biketo nyiŋe bedo iye.
3Pe wubicamo mugati ma girubo iye tobi; ento wubicamo mugati ma tobi pe iye
pi nino abiro pi po pi atwom ma yam wubedo kwede; pien yam wua ki i lobo
Ejipt rucurucu; mumiyo ibipo pi nino ma yam wua kwede ki i lobo Ejipt pi kare
me kwowu ducu.
4Tobi mo pe myero onen botwu i lobowu ducu pi nino abiro; kadi wa riŋo mo ma
ityero me gitum wi otyeno i nino mukwoŋone pe bidoŋ nio wa odiko.
5Pe wubityero gitum me Kato ki i gaŋ mo ma i kin gaŋiwu ma Rwot Lubaŋawu
bimiyowu;
6ento wubityero ki i kabedo ma Rwot Lubaŋawu biyero, ka ma en biketo nyiŋe
bedo iye, Wubityero gitum me Kato kunnu wi otyeno ma ceŋ cito ka poto-ni, i ca
wa ma yam wua kwede ki i Ejipt.
7Wubitedo wucamo i kabedo ma Rwot Lubaŋawu biyero; ci odiko wubia wudok i
kemawu.
8Wubicamo mugati ma tobi pe iye pi nino abicel; i kom nino me abirone
wubibedo iye ki cokke madit pi woro Rwot Lubaŋawu; pe wubitiyo iye tic mo.
Nino madit me kwero wi mwaka
(Nia 34.22; Levi 23.15-21)
Acoli Baibul
© 1985, Bible Society of Uganda.
9 “Wubikwano cabit abiro cakke ki i kare ma wukwoŋo keto iye pala kac i ŋut kal
mucuŋ i poto.
10Ka dok wubibedo ki nino madit me kwero agikki cabit abiro i nyim Rwot
Lubaŋawu kun wumiyo gityer ma iwu opwoyo; wubimiyo muporo gum ma Rwot
Lubaŋawu omiyowu.
11Ibibedo ki yomcwiny i nyim Rwot Lubaŋawu, in ki wodi ki nyari ki opiini ki
aŋecani, ki Lulevi ma gibedo i gaŋwu, ki lubedo ki litino kic ki mon-to ma tye i
kinwu, ki i kabedo ma Rwot Lubaŋawu biyero, ka ma en biketo iye nyiŋe bedo
iye.
12Wubipo ni yam wubedo opii i Ejipt, ci wubigwoko cik magi ducu matek.
Nino madito me Bolo
(Levi 23.33-43)
13 “Wubikwero nino madito me Bolo pi nino abiro, i kare ma doŋ wukayo cam
ducu wudino woko wutero paco, kacel ki pig olok ma doŋ wukayo wubiyo woko.
14Wubibedo ki yomcwiny ka wukwero nino madito-ni, in ki wodi ki nyari, opiini
ki aŋecani, kacel ki Lulevi ki lubedo, litino kic ki monto ma gibedo i gaŋiwu.
15Wubikwero kare man pi nino abiro i nyim Rwot Lubaŋawu ki i kabedo ma en
biyero; pien Rwot Lubaŋawu bimiyowu gum i cam ducu ma wuceko ki i kom tic
me ciŋwu ducu, ma miyo wubibedo ki yomcwiny keken:
16“Co ducu ma i kinwu myero gubin i nyim Rwot Lubaŋawu tyen adek i mwaka
acel acel ki i kabedo ma en biyero: i nino madito me Mugati ma Tobi Pe Iye, i nino
madit me kwero cabit abiro, ki i nino madito me Bolo. Pe gubin i nyim Rwot ki
ciŋgi noŋo;
17dano acel acel bimiyo mot macalo en twero muporo kit gum ma Rwot
Lubaŋawu omiye.
Keto luŋolkop
18“Wubiketo luŋolkop ki ludito i gaŋiwu ducu ma Rwot Lubaŋawu bimiyowu, ma
oporo kakawu; gin myero guŋol ki lwak kop ma atir.
19 Pe wubal te pido pa dano ma lokke tye atir; pe wuket apokapoka mo i kin
dano; pe giwilwu ki limo Ka giwilo dano ki lim miyo laryeko doko lawaŋeoto ci
balo te pido pa jo ma lokgi tye atir.
20Wuŋol kop atir keken, wuŋol kop atir, wek wubed makwo, wule lobo ma Rwot
Lubaŋawu bimiyowu.
Woro lubaŋa mukene
21 “I kare ma wubicano keno tyer pi Rwot Lubaŋawu, pe wubipito yat mo i ŋete pi
woro jok ma dako ma gilwoŋo Acera.
22 Dok pe wubicibo wir got mo cuŋ me awora; en aye gin ma Rwot Lubaŋawu
okwero matek.
Nwoyo Cik 17
1“Pe wubitumo bot Rwot Lubaŋawu twon nyo romo nyo dyel mo ma kome ki
mwonyo, nyo ma tye ki kit ŋolo mo, pien meno aye bedo me kwer bot Rwot
Lubaŋawu.
2“Gwok nyo gibinoŋo dano mo i gaŋ mo ma Rwot Lubaŋawu bimiyowu, laco nyo
dako, ma otimo gin ma nen marac i waŋ Rwot Lubaŋawu pi taro gicikkene,
3 ce ocito ka woro lwak lubaŋa mukene, nyo ceŋ nyo dwe nyo gin mo ma i kin
mony me polo ci oryebbe piny i nyimgi, ma en aye gin ma Rwot ociko ni pe myero
gitim.
4Ka doŋ gitito lokke botwu ci wuwinyo, wubipenyo lokke motmot, Ka ce lokke
tye ada ma ŋene atir ni gin me kwer macalo meno otimme i Icrael,
5wubikelo laco meno nyo dako meno ma otimo bal marac-ci i dog gaŋ, ci
wubicelo ki got wuneko woko.
6 Dano meno gineko pi lok pa lucaden aryo nyo adek; dano mo pe gibineko pi lok
pa lacaden acel keken.
7Dok ciŋ lucaden aye bikwoŋo poto i kom dano meno me neke, ka lacen ciŋ lwak
bipoto i kome. Kit meno miyo wubijwero gin marac woko ki i kinwu.
Pido i nyim ajwagi ma Lulevi
8“Ka ce pido mo onen i kinwu ma ŋolone oloyowu, macalo poko kin kit nek
mapatpat, nyo lok kom twer ma dano mo-ni tye kwede i nyim cik, nyo lok kom
ret ma dano mo oketo i kom lawote, kit pido mo ma twero nen i gaŋiwu ma
ŋolone tek loyowu, ci wubia wucito i kabedo ma Rwot Lubaŋawu oyero-ni.
9Wubicito bot ajwagi ma Lulevi, ki bot laŋolkop ma tye ka tic i kare meno,
wubipenyogi ci gibititowu kit ŋolle.
10Wubilubo kit ma gitito botwu i kabedo ma Rwot biyero; wubigwokke wek wuti
kit gin ducu ma gicikowu kwede.
11Wubitiyo kun wulubo kit pwony ducu ma gipwonyowu kwede, muporo kit ŋol
ma gin guŋolo. Pe wubikwero lubo lok ma gin guŋolo, ento wubilubo kun pe
wuŋak woko yo tuŋ acuc nyo tuŋ acam.
12Dano ma lanywar ma okwero woro dog ajwaka ma ocuŋ ka tic i nyim Rwot
Lubaŋawu, nyo dog laŋolkop, dano meno bito; kit meno miyo wubijwero gin
marac woko ki i kinwu.
13Lwak ducu gibiwinyo pire, ci miyogi lworo, miyo ŋat mo pe dok bitimo tim
anywar macalo meno.
Acoli Baibul
© 1985, Bible Society of Uganda.
Pwony ma mako kom kabaka
14 “I kare ma doŋ wuo i lobo ma Rwot Lubaŋawu bimiyowu, ma doŋ wucamo
wubedo iye, gwok nyo wubiwacci, ‘Waket kabaka me loyowa, kit ma rok ducu ma
gurumowa tye kwedeni.’
15Doŋ ka wuketo kabaka ma loyowu myero wunen ni obedo dano ma Rwot
Lubaŋawu oyero. Myero obed ŋat mo i kin utmegiwu; pe wuket larok olowu ma
pe rokwu kikome.
16 En pe obed ka coko lwak aguragura pire kene, pe omi lwak odok cen i Ejipt pi
wilo aguragura, pien Rwot yam owaco botwu ni, ‘Pe wubidok cen kunnu matwal.’
17 Pe onyom mon mapol, miyo ŋako cwinye woko; pe bene ocok lonyo madwoŋ
pire kene.
18“Ka doŋ obedo i wi komkerre, ci bicoyo lok me cik man ducu i buk kun kwanyo
lokke ki i buk ma ajwagi ma Lulevi gwoko-ni.
19En bibedo kwede ci bedo ka kwanone pi kare me kwone ducu, wek opwony
lworo Rwot Lubaŋane pi gwoko lok ducu ma tye i cik man ki lubo gin ducu ma
Rwot ociko,
20wek pe obed ka wakke i cwinye ni edit ekato omegine, dok pe oŋak owek cik
woko, pe odok yo tuŋ acuc nyo yo tuŋ acam, wek omedde bedo i kerre nakanaka,
en ki likwaye i Icrael.
Nwoyo Cik 18
1“Ajwagi ma Lulevi, wa kaka pa jo Levi ducu, pe gibilimo dul lobo mo nyo
ginaleya mo i kin jo Icrael. Gibicamo gityer ma giwaŋo ki mac bot Rwot ki gin
ducu ma myero dano gumi bot Rwot.
2 Pe gibileyo dul lobo mo i kin utmegigi, pien Rwot aye ginaleyagi kit ma yam
ocikogi kwede.
3Man aye bibedo waŋ wat pa ajwagi ma lwak gibimiyo botgi: Jo ma gityero gitum,
kadi bibedo twon nyo romo, gibimiyo riŋo bat bot ajwaka, ki cwake aryo ki apika.
4Kal ki koŋo vino ki moo mewu me wi mwaka, ki yer romo ma gikwoŋo nyarone,
wubimiyo bot ajwaka;
5pien Rwot Lubaŋawu yam oyero jo Levi ki i kin kakawu ducu wek gucuŋ ka tic i
nyim Rwot, gin ki likwayogi matwal.
6“Ka ce Lalevi mo oa ki i gaŋwu mo ma i lobo Icrael ducu, ka ma yam en bedo iye,
ci bino i kabedo ma Rwot biyero, en twero bino kit ma cwinye mito,
7ci bitic i nyiŋ Rwot Lubaŋane macalo Lulevi luwote ducu ma gicuŋ ka tic kunnu i
nyim Rwot.
Acoli Baibul
© 1985, Bible Society of Uganda.
8Gibilimo waŋ wat me acamagi ducu marom, medo ki lim ma Lalevi mo-ni olimo
ki i jami pa kwarone ma ocato.
Pe gilub kit tim pa lurok
9“Ka doŋ wuo i lobo ma Rwot Lubaŋawu bimiyowu, pe wubipwonyo lubo kit tim
me kwer pa lurok ma kunnu.
10 Pe ginoŋ ŋat mo i kinwu ma owaŋo wode nyo nyare me gityer, nyo dano mo
ma odoko latyet, nyo latyet ki ajaa, laŋi i dyel, latal,
11 lakot piny, lakor tipo, min jok nyo lapeny dog tipo pa lato.
12Ka dano mo timo gin ma kit meno ci en bedo me kwer bot Rwot; pien pi timo
gin me kwer ma kit meno miyo Rwot Lubaŋawu biryemo rok meno ducu woko ki
i nyimwu.
13 Wun myero wubed laboŋo bal mo i komwu i nyim Rwot Lubaŋawu;
14rok magi ducu ma wubicamo lobogi-ni giwinyo dog lutyet ki ajaa ki lutyet
mukene ducu, ento wun aye Rwot Lubaŋawu pe ye ni wutim kumeno.
Lubaŋa ociko pi cwalo lanebi macalo Moses
15 “Rwot Lubaŋawu bicwalo lanebi mo macalo an, ma a ki i kin utmegiwu;
wubiwinyo en
16I nino ma yam wucokke iye i Koreb wubako dogwu bot Rwot Lubaŋawu kun
wuwacci, ‘Pe dok awiny dwan Rwot Lubaŋawa, nyo anen kom mac madit-ti, wek
pe ato.’
17Ci Rwot owaco bota ni, ‘Gutimo ber pi waco lok meno ducu ma guwaco-ni.
18Abicwalo botgi lanebi mo macalo in ma oa ki i kin utmegigi. Abiketo lokka i
doge, ci en biwaco bot lwak lok ducu ma abicike kwede.
19 Ka ce dano mo okwero winyo lokka ma en biwacone i nyiŋa, ci an aye abipenyo
dog dano-nu wek aket can i kome.
20Ento ka lanebi mo ocorre ki wiye ka waco lok mo i nyiŋa ma onoŋo pe an aye
acike ni oloki, nyo ma loko i nyiŋ lubaŋa mukene, lanebi meno bito.’
21Ka ce iloko ki i cwinyi ni, ‘Wabiŋeyo lok ma Rwot pe owaco niŋniŋ mo no?’
22ci agamo kit man ni, ‘Ka ce lanebi mo oloko i nyiŋ Rwot ce lokke-nu pe otimme
nyo pe obedo me ada, meno nyuto ni lokke pe Rwot aye owaco.’ Lanebi meno
ocorre ki wiye kene ki lokke gire, pienno pe myero wubed ka lwore.
Nwoyo Cik 19
1“I kare ma Rwot Lubaŋawu doŋ otyeko lurok woko ma en bimiyo lobogi botwu-
ni, ma doŋ wucamo lobogi ci wubedo i gaŋigi ki i odigi ducu,
2ci wubipoko gaŋi adek woko pat i lobo ma Rwot Lubaŋa doŋ omiyowu me bedo
mewu.
3Wubiyubo yo gudo dok wubipoko dye lobo ma Rwot Lubaŋawu bimiyowu i dul
adek wek okony ŋat ma oneko dano me riŋo iye wek olar iye kome.
4“Man aye lok me konyo kom lanek dano. Ka dano mo pe oneko lawote akaka, ma
yam mone mo pe i kingi, myero en oriŋ kunnu wek olar kome.
5Labolle ka dano mo ocito i buŋa ki lawote mo ka toŋo yen, ce otiŋo latoŋ me
toŋo ki yen me areta piny ci latoŋ oput woko ki i purre, ogoyo lawote oneko
woko, en myero oriŋ olar kome i gaŋ mo acel ma i kin gaŋi meno.
6Ka pe kumeno, miyo lacul kwor remo ka kinigane olyetti biryemo kor lanek,
mako woko iyo, pien noŋo piny bor, ci cobo neko woko. Ento dano macalo meno
pe romo aneka, pien pe onoŋo mone mo tye i kingi i kare macon,
7en gin mumiyo acikowu pi poko gaŋi adek pat.
8I kare ma Rwot Lubaŋawu oyabo waŋ lobowu omedo malac kit ma yam okwoŋo
kwede bot kwarowu, ma doŋ ominiwu lobo ducu ma yam ociko ni ebimiyo bot
kwarowu,
9dok ka ce wubigwoko cik man ducu ma acikowu kwede tin-ni, ni wumar Rwot
Lubaŋawu, wulub yone ducu i kare ducu, ci dok wubimedo gaŋi mukene adek i
kom maca.
10Kit meno pe gibionyo remo pa dano mo ma pe ki bal i lobo ma Rwot Lubaŋawu
bimiyowu me aleyawu, ci miyo alii me to pe bedo i wiwu.
11“Ento ka dano mo iye dag lawote, ce obuto okure i yo, ci olwenyo i kome, ocobo
omedo ki neko woko, ka laco meno oriŋo olaro i gaŋ mo i kin gaŋ adek-ki,
12ci ludoŋo me tuŋ pa lanek-ki gibicwalo dano giome ki kunnu, gimiye i ciŋ lacul
kwor remo, wek gineke woko.
13Kica pe bimakowu i kome, ento myero wulwok alii me to pa dano ma pe ki bal
woko ki i Icrael kit meno, wek ariya mo obed pe i nyimwu.
Waŋ lobo ma ludoŋo gupoko
14 “Pe ibikobo got ma poko waŋ lobo pa lawoti ma yam ludoŋo gutyeko pokone ki
i lobo ma ibileyo bot kwarowu i lobo ma Rwot Lubaŋawu bimiyowu me bedo
mewu.
Cik ma mako lucaden
15 “Lacaden acel pe miyo pido loyo dano mo pi kit bal mo nyo kit tim marac mo
ma onoŋo otimo; ento kop biloyo dano pi lok pa lucaden aryo nyo adek.
Acoli Baibul
© 1985, Bible Society of Uganda.
16Ka ce lacaden ma lagoba odoto dano mo ni otimo bal,
17ci gin lupido aryo ducu gibicito i nyim Rwot, ki i nyim ajwagi pa Lubaŋa ki
luŋolkop ma gitye i dog tic i kare meno.
18Luŋolkop gibipenyo lokke mot. Ka ce lacaden ma lagoba odoto ominne ki adot
me atoŋa
19ci gibiketo can i kome ma rom ki can ma nene en mito ni giket i kom ominne-ni:
kit meno miyo wubijwero tim marac woko ki i kinwu.
20Jo mukene gibiwinyone, miyo gilworo, miyo ŋat mo pe dok bitimo tim marac
macalo meno.
21 Kica pe bimakowu i kome; kwo gibiculo ki kwo, waŋ ki waŋ, lak ki lak, bad ki
bad, tyen ki tyen.
Nwoyo Cik 20
1“I kare ma wubicito ka monyo lumerokwu, ka ce wuneno gin tye ki lwak
aguragura ki gadigadi lweny, dok monygi bene dit makato mewu, pe wubed ki
lworo i komgi, pien Rwot Lubaŋawu bibedo kwedwu, en ma yam okwanyowu
woko ki i lobo Ejipt.
2Ka doŋ wurwayo cok ka lweny, ci ajwaka pa Lubaŋa bikato anyim ka lok ki lwak.
3Biwaco botgi ni, ‘Wun jo Icrael wuwiny, tin doŋ wurwayo cok ka lweny i kom
lumerokwu: cwinywu pe oryaŋŋe, pe wulwor, komwu pe omyel, atiba pe
omakwu i komgi;
4pien Rwot Lubaŋawu aye bicito kwedwu ka lweny piwu i kom lumerokwu ci
bimiyo wuloyogi.’
5“Lacen ludito mony gibilok ki dano kun giwacci, ‘Tye laco mo kany ma ogero ode
ci peya okwero me donyo iye? Wek en odok cen paco, wek pe oto i lweny ci miyo
dano mu kene aye dok bikwero ode.
6Tye laco mo kany ma opito poto olokke ci peya ocamo nyige? Wek en odok paco,
wek pe oto i lweny ci miyo ŋat mukene aye camo nyig olokke.
7Tye laco mo kany ma otoŋo keny i kom dako ci peya obedo kwede.’ Wek en odok
paco, wek pe oto i lweny ci miyo laco mukene aye bedo kwede.
8Ludito mony dok gibimedde ki lokgi bot lwak kun giwacci, ‘Tye laco mo kany ma
lalworo ma kome obaŋŋe woko? Wek en odok woko paco, pien bimiyo jo mukene
cwinygi ryaŋŋe woko: macalo en-ni.’
9Ka doŋ ludito gutyeko lokgi bot lwak, ci doŋ gibiyero lutel wi mony.
Acoli Baibul
© 1985, Bible Society of Uganda.
10“I kare ma wurwayo cok ka lweny i kom gaŋ mo, koŋ wumi dwan me kuc i
kome.
11Ka jo me gaŋ meno gidok iye botwu ki dwan me kuc ce giyabo dog gaŋgi botwu,
ci jo ducu ma binoŋŋe iye wubiketo tic muroni i wigi miyo gibedo macalo opiiwu.
12Ento ka gukwero jolo lokwu me kuc, ce gucako lweny i komwu, ci monywu
birumo gaŋ meno.
13Ka Rwot Lubaŋawu omiyogi i ciŋwu, ci wubineko co ducu ki pala lucwan,
14ento mon ki litino matino ducu ki limgi makwo, ki jami ma i gaŋ-gu ducu
gibibedo me ayakawu, wubiyako wuterogi bedo mewu, ci wutwero tic ki jami ma
wuyako ki bot lumerokwu, ma Rwot Lubaŋawu omiyo botwu.
15Wubitimo gaŋi ducu ma tye ka mabor kwedwu kit meno, ma pe gaŋi pa lurok
ma gibedo kanynyi.
16“Ento gaŋi pa rok magi ma Rwot Lubaŋawu bimiyo lobogi botwu obed mewu-ni
pe wubiweko gin mo doŋ iye makwo;
17wubijwerogi woko ducu liweŋ, gin aye jo Kit, jo Amor, jo Kanaan, jo Periji, jo
Kiv ki jo Jebuc, macalo Rwot Lubaŋawu yam ocikowu kwede;
18wek gin pe gubed ka pwonyowu ki timo gin me kwer ma gubedo ka timo me
woro lwak lubaŋagi, ma bimiyowupoto i bal i nyim Rwot Lubaŋawu.
19“Ka ce wurumo gaŋ mo pi kare malac, kun wulwenyo i kome me makone, pe
wubitoŋo yadi ma i ŋete woko ducu ki latoŋwu, Wutwero camo nyiggi ento pe
wutoŋ yadi wuret woko piny, Yadi bene ma gitye i lum gudoko dano bo wek
monywu orumgi olweny i komgi?
20Ento yadi ma wuŋeyo ni pe gicamo nyiggi aye wubityekogi woko kun wutoŋogi
wureto woko piny wek wuger ki cel matek me lweny i kom gaŋ ma tye ka lweny i
komwu-ni, nio ka opoto i ciŋwu.
Nwoyo Cik 21
1“Ka ce ginoŋo dano mo gineko i lobo ma Rwot Lubaŋawu bimiyowu me bedo
mewu, kun kome obuto i tim ata, ci pe giŋeyo ŋat ma oneke,
2ci ludoŋowu ki luŋolkopwu gibibino kunnu, gibiporo bor piny nio wa i gaŋi ma
orumo kom dano ma gineko-ni.
3Ludoŋo ma i gaŋi ma cok ki kom dano ma gineko-ni gibikelo roya ma peya otiyo
tic mo, ma peya oywayo kweri dyaŋ.
4Gibitero roya wa i nota kulu mo ma piine mol kare ducu, i kabedo mo ka ma yam
peya gipuro, ma pe gicoyo iye kodi. Gibituro ŋut roya woko ki i nota kunnu;
Acoli Baibul
© 1985, Bible Society of Uganda.
5ci ajwagi ma gin likwayo pa Levi gibinyiko cok, pien yam Rwot Lubaŋawu
oyerogi pi tic bote ki me lamo gum i nyiŋ Rwot, gin bene myero gutyek lok ducu
me pido ki me bwami.
6Ludoŋo me gaŋ meno ma cok ki ka ma ginoŋo iye kom dano ma gineko-ni
gibilwoko ciŋgi malo i wi kom roya ma gituro ŋute i ŋota-ni,
7ci gilamo doggi kun giwacci, ‘Ciŋwa pe ooyo remo pa dano man, waŋwa bene pe
oneno ka gineke.
8Ai Rwot, tim kica ki jo Icrael ma gin aye joni ma yam ikokogi-ni, pe iket alii me
remo pa dano man ma pe ki bal-li i dye lwakki Icrael, ento itimgi kica pi bal me to
man.’
9Wubilwoko alii me remo ma pe ki bal woko ki i kinwu kit meno, ka ce wutiyo gin
ma nen atir i waŋ Rwot.
Mon ma gimakogi i lweny
10“Ka wucito ka lweny i kom lumerokwu, ce Rwot Lubaŋawu omiyogi i ciŋwu ci
wuyakogi wutero obedo dano alimawu,
11gwok nyo ibineno dako mo mamwonya i kin jo ma iyakoni ci cwinyi mare
matek kun imito ni ikwany odok dakoni.
12Ka tye kumeno ci ibitere paco wa i odi. En koŋ bilyelo wiye ki ŋolo Lwete,
13ci lunyo boŋone woko ma imake kwede me bedo opii, ruko mukene; ci bibedo i
odi kun koko wonne ki minnne dwe acel kulu, ka lacen itwero bedo kwede
macalo cware, ci en doŋ bibedo dakoni.
14Ka inen cwinyi pe mare twatwal ci ibiweko en cito gire mot ka ma en bimito;
ento pe ibicato woko giwilo ki lim, pe ibitime macalo aŋeca, pien noŋo ityeko
lanye woko.
Lim aleya pa latin kayo
15“Ka laco mo tye ki mon aryo, acel dako ma gimaro ki acel ma pe gimaro, ci gin
mon aryo ducu ginywalo litino ka latin kayo obedo wod pa dako ma en pe maro-
ni,
16i kare ma laco-ni poko lim me aleya ki awobene, pe omi bot latin kayo pa dako
ma gimaroni dullim muporo dit pa latin kayo ma ka miyo bot latin kayone
kikome ma wod pa dako ma en pe maro-ni.
17Ento en bituco ni latin kayo en aye pa dako ma pe gimaro-ni, ci bimiye lim ma
dodo dul aryo ma i kom jamine ducu ma en tye kwede; en acakki kero kome, dit
me bedo latin kayo aye mere gire.
Awobi ma lajemo
Acoli Baibul
© 1985, Bible Society of Uganda.
18“Ka dano mo tye ki wode ma ŋute nwaŋ dok lajemo, ma pe winyo dog wonne ki
minne, kadi bed gijuye matek, pe winyogi,
19ci wonne ki minne gibimake gitere wa i dog gaŋ bot Ludoŋo me gaŋ meno ma
en bedo iye-ni.
20Ci gibiwaco bot ludoŋo ma i gaŋgi-nu ni, ‘Latin awobiwa man ŋute nwaŋ dok
lajemo, pe winyo dogwa, en lacarcar dok lamero koŋo matek.’
21Ci dano ducu me gaŋ meno gibicele woko ki got nio ka oto. Kit meno miyo
wubijwero gin marac woko ki i kinwu; jo Icrael ducu gibiwinyo ci miyo gilworo.
Cik mogo mapatpat
22“Ka dano mo otimo bal ma romme noŋo can me to ci gineke woko, ma giŋabe
malo i wi yat,
23 ci pe gibiweko kome bedo i wi yat dyewor. Wubiyiko kome i nino meno
kikome, pien dano ma giŋabo i wi yat bedo dano ma Lubaŋa ceno; pe wubinyobo
lobo ma Rwot Lubaŋawu bimiyowu me aleyawu.
Nwoyo Cik 22
1 “Ka ineno dyaŋ nyo romo pa omeru ma orwenyo woko ata, ci pe ikwer miyo
kony; dwokgi cen bot omeru.
2Ka ce en pe bedo cok kwedi, nyo ka pe iŋeye, ibitero lee-nu paco ci bibedo boti
nio ka wonne oyenyo, ka doŋ ibidwokone bote.
3Kanane bene ibitimo kit meno, ki boŋone nyo kit jami mo keken pa omeru ma
orwenyo ki bote ma in inoŋo; pe ikwer miyo kony.
4“Ka inoŋo kana pa omeru nyo dyaŋŋe ma opoto piny i ŋet yo, pe inen anena;
kony omeru ki tiŋone malo.
5“Dako pe oruk ginaruka pa co, dok laco bene pe oruk ruk pa mon, pien dano ma
otimo kumeno bedo me kwer bot Rwot Lubaŋawu.
6“Ka ce icob i kom ot winyo mo ma tye i wi yat nyo piny i nom, ma litino tye iye,
nyo toŋe, ki minne bene oumo wi litinone nyo obuto i wi toŋe, pe ibimako minne
kacel ki litinone.
7Ibiweko minne tuk cito, ento ibicoko litino icito kwede, wek ariya mo pe onen i
nyimi ento ibed kwo pi kare malac.
8“Ka ce igero ot manyen, ibigoyo wi ot meri irumo woko, wek pe ikel bal me oyo
remo lodi, ma noŋo ŋat mo obut opoto piny ki i wiye.
9 “Pe ibicoyo poto olokki ki kit kodi mapatpat aryo, miyo gin ducu ma ocek iye
myero giter i ot pa Lubaŋa, gin ma icoyo iye wa ki nyig olok bene.
10Pe ibitweyo dyaŋ ki kana kacel me ywayo kweri dyaŋ.
Acoli Baibul
© 1985, Bible Society of Uganda.
11Pe ibiruko boŋo ma gicweyo ki uci yer romo kacel ki uci camanini.
12 “Ibikwoyo jira aŋwen i twok boŋo ma iume kwede-ni.
Cik ma mako cot
13“Ka laco mo onyomo nyako ce obedo kwede, ka iye okwere woko,
14ci otoŋo doge ki lok me lewic ma obalo nyiŋ nyako woko marac kun waco ni,
‘Anyomo nyako man ci ka anyiko bote cok pe anoŋo gin ma nyuto atir ni peya
ocodo co,’
15won latin dako-nu ki minne gibikelo boŋo ma nyuto atir ni latin dako-nu peya
ocodo co bot ludoŋo ma i gaŋ meno ka ma gicokke iye i dog gaŋ.
16Ci won latin dako-nu biwaco bot ludoŋo ni, ‘Amiyo nyara o ot laco man ci
onyomo ka dok okwero en woko.
17Ci, nen, okelo lok me lewic i kome kun waco ni pe enoŋo gin ma nyuto atir ni
nyara peya ocodo co, Koŋ wunen, man en aye gin ma nyuto atir ni nyara peya
ocodo co.’ Ci biyaro bone-nu i nyim ludoŋo ma i gaŋ meno.
18Ludoŋo gibitero laco-nu gigoyo,
19giŋolle cul me cekel me ryal miya acel. Gibimiyo limme bot won nyako, pien
laco-nu obalo nyiŋ nya jo Icrael ma peya ocodo co. Ci bibedo dakone, pe biryeme
woko matwal pi kare me kwone ducu.
20Ento ka lokke ada ni, gin mo pe ginoŋo ma nyuto atir ni latin dako-nu peya
ocodo co,
21ci jo ma i gaŋ meno gibicele ki got gineko woko, pien otimo gin ma pe myero i
Icrael pi codo co ki i ot pa wonne. Wubijwero tim marac woko ki i kinwu kit
meno.
22“Ka ginoŋo laco mo obuto ki dako pa laco mukene, gin aryo ducu gibito, laco ma
obuto ki dako, ki dako bene. Kit meno miyo wubijwero gin marac woko ki i
kinwu.
23“Ka tye nyako mo ma peya oŋeyo laco, ma gitoŋo keny i kome ce laco mo oromo
kwede i dye gaŋ ka obuto kwede,
24ci wubitero gin aryo ducu woko i dog gaŋ, wucelogi ki got wunekogi woko, latin
dako-nu pien pe ogoyo oduru kadi onoŋo tye i dye gaŋ, dok laco bene pi mako
dako pa lawote ki tek. Kit meno miyo wubijwero tim marac woko ki i kinwu.
25“Ento ka laco mo orwatte ki nyako mo ma gitoŋo keny i kome i dye tim ce
omake tektek obuto kwede, ci laco ma obuto kwede-ni aye bito.
26Pe wubitimo gin mo i kom nyako, pien en pe ki bal mo ma romo keto can me to
i kome. Lok man rom ki pa laco mo ma olwenyo i kom lawote ci oneke woko.
27Laco-nu obino i kom nyako-nu i dye tim ci kadi bed en ogoyo oduru noŋo ŋat
mo pe kunnu ma lare.
28 “Ka laco mo orwatte ki nyako mo ma peya gitoŋo keny i kome ce omake tektek
obuto kwede, ka gimakogi,
29ci laco ma obuto kwede-ni bimiyo lim me luk bot won nyako ma romo cekel
pyerabic, ci nyako-nu bidoko dakone, pien omake ki tek; pe biryeme woko
matwal pi kare me kwone ducu.
30 “Laco mo pe obed ki ci-wonne, pe oket lewic i kom wonne kumeno.
Nwoyo Cik 23
1“Dano ma gidino mane nyo ma giŋolo kome me co woko pe bidonyo i cokke pa
Rwot.
2“Latin luk pe bidonyo i cokke pa Rwot; kadi wa likwaye me aparre acel mo pe
bidonyo i cokke pa Rwot.
3 “Dano mo pa jo Ammon nyo pa jo Moab pe bidonyo i cokke pa Rwot; kadi wa
likwayogi me aparre ŋat acel mo ki i komgi pe bidonyo i cokke pa Rwot matwal,
4pien gin yam gukwero jolowu ki kwon ki pii i kare ma wua woko ki i Ejipt, dok
bene yam gukelo Balaam wod pa Beor ki i Petor ma i Mecopotamia ci guwilo ki
lim wek ocenwu.
5 Ento Rwot Lubaŋawu pe owinyo dog Balaam; oloko lok me cenowu odoko me
kelo gum i komwu, pien Rwot Labaŋawu onoŋo marowu.
6Pe wutim gin mo ma kelligi kuc ki berbedo matwal, pi kare me kwo mewu ducu.
7“Pe ii okwer Laedom mo, pien en omeru. Pe ii okwer Laejipt mo, pien yam in
labedo i lobone.
8Litinogi ma giliywalo ma likwayogi me adekke gitwero donyo i cokke pa Rwot.
9“Ka wucito ka lweny ki lumerokwu, ma pud wutye i gony, myero wugwokke i
kom gin maraco ducu.
10“Ka tye laco mo i kinwu ma odoko keni pi gin ma otimme bote dyewor, ci en
bicito woko i ne gony, bedo kunnu.
11Ento ka piny oyuto bilwoko kome ki pii, ci ka ceŋ opoto en twero dwogo i gony.
12“Wubiyubo kabedo mo woko i ŋe gony ka ma wubicito ka konnye iye.
13Wubed ki tir i kin jami lwenywu; ci ka inyoŋo ka konnye ibikwinyo bur ki tir-ru,
ka ilokke iumo wi coronni woko.
Acoli Baibul
© 1985, Bible Society of Uganda.
14Pien Rwot Lubaŋawu woto limo dye gonywu pi larowu ki pi ryemo lumerokwu
woko ki i nyimwu, mumiyo dye gonywu myero obed maleŋ wek en pe onen gin
mo ma keni ci miyo en lokke wekowu woko.
Cik mapatpat
15“Pe ibidwoko opii mo bot rwode ka ce en oriŋo rwode olaro boti.
16En bibedo i kinwu i kabedo mo ma en oyero ki i kin gaŋiwu, ka ma iye mito; pe
wubiune.
17 “Kit me timo kwele me woro jogi obed peke i kin anyira Icrael, dok kit me timo
kwele ki awobe mukene pi woro jogi obed peke ki i kin awobe Icrael.
18Pe wubikelo lim ma ginoŋo pi tim kwele nyo pi tim caro macalo gwok i ot pa
Rwot Lubaŋawu macalo cul me cobo kwoŋwu mo; pien gin ducu jami me kipyeda
i nyim Rwot Lubaŋawu.
19 “Pe ibimiyo omeru ma dano me Icrael mako banya boti me ciliŋ nyo me cam pi
limo magoba, kadi banya me gin mo ma kelo magoba.
20Itwero mako magoba i kom banya ma imiyo bot dano me rok mukene, ento pe i
kom banya ma imiyo bot omeru ma Laicrael. Ka ilubo cik man ci miyo Rwot
Lubaŋawu bimiyi gum i kom gin ducu ma ibitiyo i lobo ma doŋ wucok donyo iye
me camone-ni.
21 “Ka ikwoŋo kwoŋ mo bot Rwot Lubaŋani, pe ibed ka galle ki cobone; pien Rwot
Lubaŋawu bipenyi pire ada, ci bibedo bal boti ka pe iculo.
22Ka pe ikwoŋo kwoŋ, bal mo pe boti.
23Ento tekke imine ka kwoŋo kwoŋ mo bot Rwot Lubaŋawu, myero igwokke
mada ka cobo lok ma okatti ki i dogi.
24“Ka iwok ki i dye poto olok pa lawoti, itwero camo nyige mabup macalo imito,
ento pe ibipiko mogo i kicaani.
25Dok ka iwok ki i poto pa lawoti ma kal Ocuŋ iye, itwero jako wite ki ciŋi, ento pe
ibiketo pala kac i ŋut kal mucuŋ i poto pa lawoti.
Nwoyo Cik 24
1 “Ka laco mo onoŋo dako ce onyomo, ka dakone pe yomo cwinye pien onoŋo roc
mo i kome, laco twero coyo waraga me keto nyom, miyo i ciŋe, ryeme kwede
woko ki i ode, ci dako-ni a woko ki i ode.
2Ento ka laco mukene onyome,
3ce cware ma lacen-ni bene pe mite ci coyo waraga me keto nyom, miyo i ciŋe ci
ryeme kwede woko ki i ode, nyo ka cware me aryone oto woko,
4ci cware mukwoŋo ma yam oryeme woko pe dok owar en me bedo dakone ma
onoŋo en doŋ oballe pi doko dako pa ŋat mukene, pien kit tim macalo meno bedo
me kwer i nyim Rwot, wun pe wubikelo bal i kom lobo ma Rwot Lubaŋawu
bimiyo botwu me aleyawu.
5“Ka laco mo pud onyomo nyen, pe bicito woko kacel ki mony, dok pe gibicwale i
dog tic mo; en bibedo paco mot pi mwaka acel, wek obed ki yomcwiny gin ki
dakone ma onyomo-ni.
6“Dano mo pe omi gijeŋ bote min kidi rego nyo nya kidi rego; meno rom ki
kwanyo kwo pa dano me ajeŋa.
7 “Ka ŋatti mo ginoŋo okwalo dano mo ki i kin omege jo Icrael, ce otimo en kit ma
gitimo ki opii, nyo ocate woko, ci lakwo meno gibinekone woko; kit meno miyo
wubijwero tim marac woko ki i kinwu.
8 “I kom two dobo wubed ka gwokke matek kun wutimo gin ducu kit ma ajwaka
ma Lalevi bititowu; kit ma yam acikogi kwede, wubigwokke ka tiyo kit meno.
9 Wupo gin ma yam Rwot Lubaŋawu otiyo i kom Miriam ki i yo ma onoŋo wua ki i
Ejipt.
10 “Ka lawoti mo omako banya mo boti, pe ibicito i ode ka omo gin ma en jeŋo
boti.
11In ibicuŋ ki woko, ci dano ma omako banya boti-ni bikelo gin ma ojeŋo boti ki
woko.
12Ka en dano ma lacan, pe ibibuto ki gin ma en ojeŋo boti.
13Ka ceŋ mito poto, in ibidwoko bote gin ma ojeŋo-ni wek en obut ki boŋone kun
lammi gum; ci bimiyo Rwot Lubaŋawu bineni macalo dano ma kite atir.
14 “Pe ibiburo lapakacani mo ma lacan ma piny oloyo, kadi en bed omeru ma
Laicrael nyo dano mo ma i kin lubedo ma gibedo i lobowu, i gaŋiwu.
15Ibimiye mucarane i nino ma otiyo iye-ni ma onoŋo ceŋ peya opoto, pien en
lacan, en bedo ka paro pire; wek en pe okok i komi bot Rwot ci bedo bal i komi.
16 “Won latin pe gibineko pi bal pa wode, nyo latin bene pe gibineko pi bal pa
wonne; dano acel acel gibineko pi balle kikome.
17 “Pe ibal te pido pa labedo mo nyo pa latin kic wek lok oloye, pe iter boŋo pa
daa-to me ajeŋa boti.
18Ento ibipo ni yam ibedo opii i lobo Ejipt ci Rwot Lubaŋawu okoki woko ki i
kunnu, en gin mumiyo aciko ni itim kit meno.
19 “Ka ikayo cam i potoni, ce wii owil ki larita bel mo iweko odoŋ i poto, pe idok
cen ka omone; doŋ bibedo pi labedo ki latin kic ki daa-to; wek Rwot Lubaŋawu
omii gum i kom tic ducu ma ibitiyo.
20Ka ce igoyo yat jeitunini pi coko nyige, pe idok ibek obote; doŋ bibedo pa
labedo ki latin kic ki daa-to.
21Ka icoko nyig olok ki i potoni, pe idok cen ka beko obote; doŋ bibedo pa labedo
ki latin kic ki daa-to.
22Ibipo ni yam ibedo opii i lobo Ejipt, engin mumiyo aciko ni itim kumeno.
Nwoyo Cik 25
1“Ka laro kop mo tye ikin dano, ka gubino ka ma gipido iye, ce luŋolkop guŋolo
kop i kingi kun gituco dano ma pe ki bal, ka giŋolo kop loyo latim bal,
2ka dano ma labalo romo agoya, ci laŋolkop miyo en buto piny ci gigoye ki i
nyime ki wel odoo muporo kit balle.
3 Wel odoo twero bedo pyeraŋwen, ento pe okat kenyo, wek pe gigoye ki lwak
goco makato meno miyo wucayo ominwu.
4 “Pe itwe dog twon ka tye ka nyono bel me dinone.
5 “Ka ce omego aryo gibedo kacel ce ŋat acel i kingi oto woko ma pe ki wode mo,
pe wubiye dano ma welo ma pe ladoggolagi oter dako pa lato. Omin cware aye
bilako dako-nu,
6ci bedo kwede doko dakone wek onywal kwede litino ka wi ominne, wek nyiŋ
ominne pe orweny woko ki i Icrael.
7 Ento ka laco pe mito lako ci-ominne, ci ci-ominne bicito ka ma ludoŋo me, gaŋ
gucokke iye ci wacci, ‘Ywera okwero nywalo wi ominne wek nyiŋe pe orweny
woko ki i kin jo Icrael; en pe oye cobo tic pa ywero i koma.’
8Ka ludoŋo ma i gaŋgi gibilwoŋo laco-nu ci giloko kwede. Ka ce en pud medde ki
lokke kun wacci, ‘An pe amito lake,’
9ci-ominne bicito cok bote i nyim ludoŋo ci lunyo war woko ki i tyene, ka ŋulo laa
i wane kun wacci, ‘Laco ma okwero nywalo litino ka wi ominne gibitimo kit
meno.’
10Ki nyiŋ doggolane gibilwoŋo i Icrael ni, ‘Doggola pa dano ma gilunyo war woko
ki i tyene.’
11“Ka ce co gitye ka lweny kekengi, ka dako pa ŋat acel onyiko cok ka laro cware
ki i ciŋ dano ma tye ka goye-ni, ce ocwalo ciŋe omako kom me co pa laco-ni,
12ci ibitoŋo ciŋ dako iŋolo woko, ma kica pe maki i kome.
13 “Pe ibed ki kidi aryo me pimo jami i kicaani, mapekke ki mayotte.
14Pe ibed ki lapor jami aryo i odi, maditte ki matidine.
15Ibibedo ki kidi lapim pek pa jami maberre ma romo kakare, ki agwata lapor
jami maberre ma romo kakare, wek iri pi kare malac i lobo ma Rwot Lubaŋawu
bimiyowu.
16Jo ducu ma gitimo gin macalo meno, ki jo ducu ma pe gitiyo gin ma tye atir,
gibedo me kwer bot Rwot Lubaŋawu.
17 “Wupo gin ma yam jo Amalek gutimo i komwu i yo i kare ma wua woko ki i
Ejipt,
18kit ma yam gulwenyo kwede i komwu i yo ca, i kare ma onoŋo wuder, ma
komwu ducu oloc woko, kit ma gin guŋolo kwede wi jo ma gudoŋ i ŋewu ma gi
goro; gin yam pe gulworo Lubaŋa wacel.
19Ka ce Rwot Lubaŋawu doŋ omiyo wuywe ki lweny ki merokwu ducu ma
orumowu dyere-ni, ki i lobo ma Rwot Lubaŋawu bimiyo wucamo me aleyawu, ci
wubijwayo jo Amalek woko ki i tam pa dano ducu ma gitye piny i te polo. Wukan
lok man i cwinywu.
Nwoyo Cik 26
Kwero wi mwaka ki tyero dul acel me apar
1“I kare ma doŋ wuo i lobo ma Rwot Lubaŋawu bimiyowu me aleyawu, ma doŋ
wucamo lobo wubedo iye,
2 ibikwanyo dul mo i kom gin mukwoŋo cek i kom kit cam ducu ma ikayo ki i lobo
ma Rwot Lubaŋawu omii, ibiketo i aduku icito kwede i kabedo ma Rwot
Lubaŋawu biyero ka ma biketo nyiŋe bedo iye.
3Ibicito bot ajwaka pa Lubaŋa ma tye ka tic i kare meno, iwacce ni, ‘Tin atuco bot
Rwot Lubaŋana ni atyeko o i lobo ma yam Rwot okwoŋo pire bot kwarowa ni
ebimiyo botwa.’
4Ci ajwaka bigamo aduku ki i ciŋ, ci keto piny i nyim keno tyer pa Rwot
Lubaŋawu.
5“Ci ibidok iye ki i nyim Rwot Lubaŋawu ni, ‘Kwarowa yam dano me lobo Aram,
ma lamal gaŋ ata. Yam olak ocito wa i Ejipt obedo kunnu ma welgi nok mo; ki
kunnu en odoko rok madit ki matek munya mapol.
6Jo Ejipt gubedo ka timowa magwa marac twatwal, ma giunowa, giketowa i tic
matego me opii.
7Ka yam wakok bot Rwot Lubaŋa pa kwarowa, ci Rwot owinyo dogwa, oneno kit
ma giunowa kwede, ki aroma ticwa, ki atwomwa.
8Rwot okwanyowa woko ki i Ejipt pi twero me bade, ki ciŋe ma oryeyo, ki tim ma
okelo lworo madwoŋ, ki lwak lanyut ki taŋo.
9Okelowa wa i kabedo man, omiyowa lobo-ni, en lobo ma mol cak ki moo kic.
Acoli Baibul
© 1985, Bible Society of Uganda.
10Ci doŋ inen ka tin akelo wi mwaka mua i poto ma imiyo bota; ai Rwot.’ Ka doŋ
iketo aduku piny i nyim Rwot Lubaŋani, ci iryebbe piny iwore.
11Cwinyi bibedo yom pi jami mabeco ducu ma Rwot Lubaŋani omiyo boti ki bot
jo me odi; ci ibimiyo Lulevi ki lubedo ma gibedo i kinwu bene cwinygi obed yom
kacel kwedwu.
12 “I mwaka me adekke, ma en aye mwakame miyo dul acel i kom apar, ibimiyo
dul acel me apar me kit cam ducu ma ocek i potoni bot Lulevi, lubedo, litino kic ki
mon-to wek gin bene gubed ki cam ma romogi i gaŋiwu ducu. Ka doŋ ityeko
miyone botgi,
13ci ibiwaco bot Rwot Lubaŋani ni meno, ‘Doŋ atyeko kobo jami maleŋ woko ki i
oda, amiyo woko bot Lulevi, lubedo, litino kic ki mon-to kun alubo cikki ducu ma
imiyo bota. Pe aturo cikki mo, pe bene wiya owil i komgi.
14Pe acamo gin mo i kom dul acel me apar i kare ma atye ka kwero cola, pe akobo
gin mo ki i oda ma onoŋo koma ki keni, pe atyero mogo bot tipo pa lato mo; doŋ
aworo dogi, in Rwot Lubaŋana, atyeko tiyo gin ducu kit ma yam icika kwede.
15Nen piny ki i kabedoni maleŋ-ŋi, nia ki i polo, ci imi gum i kom joni Icrael ki i
kom lobo ma imiyowa kit ma yam ikwoŋo kwede bot kwarowa, en lobo ma mol
cak ki moo kic.’
16“Tin Rwot Lubaŋawu ociko ni wulub cik magi ki gin ma en oŋolo ducu, mumiyo
wubigwokke mada ka lubogi ki cwinywu ducu ki tipowu ducu.
17Tin doŋ wutuco lok i kom Rwot ni en aye Lubaŋawu, dok ni wubilubo yone
ducu kun wugwoko cikke ki gin ma en ociko ducu, dok wubiworo doge.
18 Dok tin Rwot otuco lok i komwu ni wun aye wu jone kikome,
19dok en bipilo wiwu makato rok ducu ma yam en oketo; gibipake piwu, nyiŋe
biywek piwu, en bilimo deyo i komwu, dok otuco ni wun wubibedo rok maleŋ pi
Rwot Lubaŋawu, kit ma yam owaco ni.”
Nwoyo Cik 27
1Moses ki ludoŋo pa jo Icrael guciko lwak kun giwacci, “Wu mak cik ducu ma
wacikowu kwede tin.
2 Dok i kom nino ma wuŋolo iye kulu Jordan pi donyo i lobo ma Rwot Lubaŋawu
bimiyowu, wubicibo iye kidi madito ci wupuyo komgi ki opuyu.
Acoli Baibul
© 1985, Bible Society of Uganda.
3Wubicoyo lok me cik magi ducu i kare ma wukato wudonyo i lobo ma Rwot
Lubaŋawu bimiyowu, en aye lobo ma mol cak ki moo kic, kit ma Rwot, Lubaŋa pa
kwarowu, yam ocikowu kwede-ni.
4Ka wuŋolo loka Jordan, wubicibo kidi-nu gicuŋ i kom got Ebal, kit ma tin
acikowu kwede, dok wubipuyo komgi woko ki opuyu.
5 Wubicano keno tyer kunnu pi Rwot Lubaŋawu, keno tyer ma gicano ki got; pe
gitiŋ nyonyo mo me payo komgi.
6Wubitumo gitum awaŋa i wi keno-nu bot Rwot Lubaŋawu,
7ka dok wubityero iye gityer lakwecwiny ma wubicamone ki kunnu, ci cwinywu
bibedo yom i nyim Rwot Lubaŋawu.
8Wubicoyo lok me cik man ducu i kom kidi ma wubicibogi kunnu maber ma
kwanone yot.”
9Moses ki ajwagi ma Lulevi guwaco ki jo Icrael ducu ni, “Wuliŋ mot, wuwiny, wun
jo Icrael. I nino ma tin aye wudoko iye lwak pa Rwot Lubaŋawu.
10Mumiyo doŋ wuwor dog Rwot Lubaŋawu kun wumako cik mere ki gin ma en
ociko ducu ma acikowu kwede tin-ni.”
Ceno dano i kom got Ebal
11Moses ociko lwak i nino meno kikome kun wacci,
12 “Ka doŋ wutyeko kato loka Jordan, jo magi gibicuŋ i wi got Gerijim ka gilamo
gum i kom lwak: jo Cimeon, Levi, Juda, Icakar, Yucepu ki Benjamin;
13ki jo magi gibicuŋ i wi got Ebal i kare ma giceno dano: jo Reuben, Gad, Acer,
Jabulon, Dan ki Naputali.
14Ci Lulevi gibiwaco lok man bot jo Icrael ducu ki dwan maloŋo ni.
15 “ ‘Cen opot i kom dano ma otiyo cal Jok apaya mo nyo cal jok nyonyo ma giliyo
aliya ma gin me kwer bot Rwot, ma ladiro otiyo ki ciŋe ci ocibo me awora i muŋ.’
Lwak ducu gibigamo ni, ‘Amen.’
16 “ ‘Cen opot i kom dano ma pe woro wonne ki minne.’ Lwak ducu gibigamo ni,
‘Amen.’
17 “ ‘Cen opot i kom dano ma okobo got ma poko waŋ lobo pa lawote woko.’ Lwak
ducu gibigamo ni, ‘Amen.’
18 “ ‘Cen opot i kom dano ma opaŋo wi lawaŋeoto oweko yo.’ Lwak ducu
gibigamo ni, ‘Amen.’
19 “ ‘Cen opot i kom dano ma obalo te pido pa labedo, nyo pa latin kic, nyo pa daa-
to oweko lok oloye.’ Lwak ducu gibigamo ni, ‘Amen.’
20 “ ‘Cen opot i kom dano ma obuto ki ci-wonne, pien oketo lewic i kom wonne.’
Lwak ducu gibigamo ni, ‘Amen.’
21 “ ‘Cen opot i kom dano ma obuto ki lee mo.’ Lwak ducu gibigamo ni, ‘Amen.’
22 “ ‘Cen opot i kom dano ma obuto ki laminne, kadi nya pa wonne, kadi nya pa
minne.’ Lwak ducu gibigamo ni, ‘Amen.’
23 “ ‘Cen opot i kom dano ma obuto ki marone.’ Lwak ducu gibigamo ni, ‘Amen.’
24“ ‘Cen opot i kom dano ma oneko lawote i muŋ ali.’ Lwak ducu gibigamo ni,
‘Amen.’
25“ ‘Cen opot i kom dano ma giwilo ki lim me Labal te pido pa dano ma pe obalo,
miyo gineke nono.’ Lwak ducu gibigamo ni, ‘Amen.’
26 “ ‘Cen opot i kom dano ma pe moko lok ducu me cik man kun lubogi.’ Lwak
ducu gibigamo ni, ‘Amen.’
Nwoyo Cik 28
1 “Ka wubiworo dog Rwot Lubaŋawu, ma wugwokke ka lubo cikke ducu ma
acikowu kwede tin-ni, ci Rwot Lubaŋawu bipilo wiwu makato rok ducu ma wi
lobo-ni,
2ci miyo gum man ducu bipoto i komwu ci moko i komwu ka ce wuworo dog
Rwot Lubaŋawu.
3Wubibedo ki gum i gaŋiwu dok wubibedo ki gum ipottiwu.
4Gum bibedo i kom litino ma wubinywalogi, ki i kom cam ma bicek i pottiwu; i
kom litino dyaŋiwu ki i kom litino romiwu ki dyegiwu.
5Gum bibedo i kom adukuwu ma wuyeyo ki cam i kare me kac, gum bibedo i kom
otakowu me myeno kwon.
6Gum bipoto i komwu ka wudonyo i ot, ci gum bipoto i komwu ka wukato woko.
7“Rwot biloyo lumerokwu ducu ma bibino ka lweny i komwu, miyo wubinekogi
woko ki i nyimwu. Gibimol ka lweny i komwu ki i yo acel, giriŋo giket woko i yo
abiro.
8“Rwot Lubaŋawu biciko gum poto i kom derowu ducu, ki i kom gin ducu ma
wubitiyo; bimiyowu gum i lobo ma en bimiyo botwu-ni.
9“Rwot bimokowu me bedo lwakke maleŋ kit ma yam okwoŋo kwede botwu, ka
ce wumako cik pa Rwot Lubaŋawu, kun wulubo yone ducu.
10“Jo ma i wi lobo ducu gibineno ka gilwoŋowu ki nyiŋ Rwot, ci gibilworowu.
Acoli Baibul
© 1985, Bible Society of Uganda.
11Rwot bimiyo wulony ki lwak jami mapol; bimiyo wunywalo litino mapol bimiyo
limwu makwo nya madwoŋ ma pottiwu bene ceko cam mabup.
12Rwot biyabo polo piwu, ma en ot kano limme maber, ci miyo kot cwer i lobowu
i karene, ci miyo gum i kom tic ducu ma wutiyo. Jo me rok mapol gibimako banya
botwu ento wun pe wubimako banya mo.
13Rwot bimiyo wubedo jo ma telo nyim, pe jo ma coko ter; wubibedo ka cito
anyim ma pe doŋ wudok cen, tekke wubedo ka lubo cik pa Rwot Lubaŋawu ma
acikowu kwede tin-ni kun wugwokke ka cobogi maber,
14ma pe wulokke wukwero lubo lok ducu ma acikowu kwede tin ci wuŋak wudok
yo tuŋ acuc nyo tuŋ acam pi lubo kor lubaŋa mukene ki pi worogi.
Can ma bino pi balo cik
(Levi 26.14-46)
15“Ka ce pe wuworo dog Rwot Lubaŋawu nyo pe wugwokke ka lubo lok ma en
ociko ducu ki cikke ma acikowu kwede tin-ni, ci lwak cen magi ducu bipoto i
komwu ci moko i komwu.
16Cen bibedo i komwu i gaŋiwu dok cen bibedo i komwu i pottiwu.
17Cen bibedo i kom adukuwu ma wuyeyo ki cam i kare me kac, cen bibedo i kom
otakowu me myeno kwon.
18Cen bibedo i kom litino ma wubinywalogi, ki i kom cam ma bicek i pottiwu, i
kom litino dyaŋiwu ki i kom litino romiwu ki dyegiwu.
19Cen bibedo i komwu ka wudonyo i ot, ci cen bibedo i komwu ka wukato woko.
20“Ka ce wubwoto Rwot, ma wubedo ka tiyo gin marac, ci Rwot bicwalo cen i
komwu bibaŋowu woko ci bijukowu i gin ducu ma wutemo tiyone nio ka wuto
wutum woko oyotoyot.
21Rwot bimiyo two gemo marac poto i komwu nio ka bityekowu woko ki i lobo
ma wubicito iye ka camone.
22Rwot bipwodowu ki two aona opiyo, ki aburu ki two akwota, ki lyeto madwoŋ;
bicwalo oro malyet mada, ci miyowu kal mubwarre ki mupur woko.
23Polo ma tye ka wiwu bibedo macalo mola, ki piny ma ka tyenwu bibedo tek
macalo nyonyo.
24Rwot bimiyo apulu ki apwa aye cwer ma ka kot i lobowu kun a ki malo duny i
komwu nio ka otyekowu woko.
25“Rwot bimiyo lumerokwu giloyowu woko. Wubilubo yo acel ka wucito ka
lweny i komgi, ka wuriŋo wuket i yo abiro ki i nyimgi. Lworo bimako ker ducu
ma wi lobo pi gin ma bitimme i komwu.
Acoli Baibul
© 1985, Bible Society of Uganda.
26Komwu muto-ni bibedo cam pa winyo ducu me polo, ki pa lee timgu; pe bibedo
dano mo ma ryemogi.
27Rwot bipwodowu ki odeke kit ma yam otimo i kom jo Ejipt, ki bur adola ki nyac
ki gwenyo, ma caŋone biloyowu:
28Rwot bipwodowu ki two apoya ki to-waŋ-gu, dok bibaŋo tamwu woko.
29Wubipanne apaŋa i dyeceŋ macalo lawaŋoto paŋŋe i colpiny, pe wubilimo gum
mo i wot mewu ducu; gibibedo ka unowu ki yako jamiwu jwijwi, dano ma
bikonyowu bibedo pe.
30“Ibitoŋo keny i kom nyako, ci ŋat mukene aye bibuto kwede; ibigero ot ci pe
ibibedo iye; ibipito poto olok ci pe ibicamo nyige.
31Gibineko twonni i nyimi ma ineno ci pe ibibilo riŋone; gibimayo kanani ki i
nyimi gitero woko ki tek, pe gibidwokone boti, gibimiyo romini bot lumerokki,
ŋat mo ma konyi bibedo pe.
32Awobeni ki anyirani gibimiyogi bot jo me rok mukene ma kun waŋi nenogi ci
piny loyi i komgi matal, pe ibibedo ki twero me geŋogi wot.
33Rok mo ma yam pe iŋeyo aye bicamo gin ma ocek i potoni pi tic matek ducu ma
iyelle iye. Gibiuni auna keken, gibidiyi piny jwijwi,
34miyo ibibaŋŋe woko pi gin ma ineno ki waŋi.
35Rwot bipwodi ki odeke mudet i coŋi ki i tyeni ma caŋone biloyo dano; odeke
bimwono komi woko liweŋ cakke i tyeni o kwede wa i wii.
36“Rwot biterowu kacel ki kabakawu ma wuketo me loyowu i rok mukene ma
yam peya wuŋeyo kadi wa kwarowu bene pe guŋeyo; wubiworo lwak lubaŋa
mukene kunnu ma gipayo calgi ki bao nyo ki got.
37Wubidoko gin ma kelo lworo i kin rok ducu ka ma Rwot biterowu iye, ci
gibitiyo ki nyiŋwu macalo carolok ki lok aboka:
38“Ibitiŋo lwak kodi madwoŋ itero i poto, ento ibicoko iye cam matidi mo, pien
bonyo bicamo, tyeko woko.
39Ibipito potti olok, iyubo maber, ento pe ibimato kono vinone, dok pe ibicoko
nyige, pien kwidi bicamogi woko ducu.
40Ibibedo ki yadi jeituni i dye loboni ducu, ento pe ibiwirre ki moone, pien nyige
bio woko piny.
41Ibinywalo awobe ki anyira, ento pe gibibedo joni, pien gibiterogi woko i opii.
42Yadini ducu ki gin ma ocek i potoni bonyo aye bicamone woko.
43Lubedo ma gibedo i kinwu gibidoko dito giloyowu, dok wigi bibedo doŋo i
komwu, ento wun wubimedde ki doko jo matitino mogo.
Acoli Baibul
© 1985, Bible Society of Uganda.
44Gin aye dok bimiyo wumako banya botgi, wun pe wubimiyo gimako banya ki
botwu. Gin aye gibibedo jo ma telo nyim, wun wubicoko ter.
45“Lwak cen man ducu bipoto i komwu kun lubo korwu, makowu, nio ka
bityekowu woko, pien onoŋo wukwero winyo dog Rwot Lubaŋawu, pe wulubo
cikke ki gin ma yam ocikowu kwede ducu.
46Can magi gibibedo lanyut ki taŋo botwu ki bot likwayowu matwal,
47pien yam pe wutiyo bot Rwot Lubaŋawu ki yomcwiny pi lwak jami ma en
omiyowu-ni.
48Pienno wubitic ki lumerokwu ma Rwot bicwalo ka lweny i komwu. Kec ki orwo
pii binekowu, wubibedo munero ma can jami ducu omakowu, ci Rwot biriyo okol
nyonyo i ŋutwu nio ka otyekowu woko ducu.
49Rwot bikelo rok mo i komwu mua ki ka mabor, nia wa ki i agikki lobo, ma
gidwir macalo ocur ma tuk, en aye rok mo ma pe wuŋeyo lebgi.
50Gin rok ma waŋgi tek ma pe biparo pi woro jo, muti, kadi wa timo kica i kom jo
matino.
51Gibicamo litino dyaŋiwu woko, ki cam mucek i potowu nio ka gityekowu woko;
pe kalwu mo doŋ, nyo koŋo vino nyo moo, gibiweko kadi wa litino dyaŋiwu ki
litino romi ki dyegiwu, miyo wubito woko liweŋ.
52Gibirumowu woko i gaŋiwu ducu nio ka cel maboco ki gogo ma wugenoni
gupoto woko piny ki i lobowu ducu; monygi birumowu woko i gaŋiwu ducu ma
oromo dye lobowu ducu ma yam Rwot Lubaŋawu omiyowu.
53“Wubicamo riŋo kom litinowu, en aye riŋo kom awobewu ki anyirawu ma Rwot
Lubaŋawu omiyo botwu, i kare ma girumo gaŋwu woko, i kare me can madwoŋ
ma lumerokwu gibiketo i komwu.
54Laco ma yam kome okwe mot ki kuc waŋe bicido woko i kom camme miyo
twono ominne woko, ki dakone ma en maro, ki litinone mogo ma pud gudoŋ;
55pe biye ni ŋat mo i kingi onywak camo kwede riŋo kom litinone ma en tye ka
camone, pien pe tye gin mo mudoŋ bote, i kare me rumo gaŋ ki i kare me can
madwoŋ ma lumerokwu gibiketo i komwu i gaŋiwu ducu.
56Dako bene ma yam kome okwe mot ki kuc, ma yam lworo keto tyene piny i
ŋom pien yam gigwoke mada, waŋe bicido woko i kom cware ma en maro, ki i
kom wode ki nyare,
57 bitwonogi byero ma okatti ki i kin tyene ki riŋo kom litino ma en onywalo, pien
bicamogi ki i muŋ pi can jami ducu, i kare me rumo gaŋ ki i kare me can madwoŋ
ma lumerokwu gibiketo i komwu i gaŋ mewu ducu.
Acoli Baibul
© 1985, Bible Society of Uganda.
58“Ka pe wugwokke ka lubo lok ducu ma i cik man ma gicoyo i buk man wek
wubed ka lworo nyiŋ me deyo ki mapek pa Rwot, Lubaŋawu,
59ci Rwot dok bikelo atwom madit i komwu ki i kom likwayowu, en atwom malik
ma bedo nakanaka, ki two magwa ma ri nakanaka.
60En bikelo i komwu kit two ducu pa jo Ejipt ma yam wubedo ka lworogi; twone
biniaŋ i komwu matek.
61Dok kit two ducu ki kit atwom ducu ma pe gicoyogi i buk man me cik Rwot aye
bikelogi i komwu, nio ka otyekowu woko liweŋ.
62Kadi onoŋo yam wunya mapol macalo lwak lakalatwe me polo, gibiweko
welwu doŋ manok mo, pien pe wubedo ka woro dog Rwot Lubaŋawu.
63Kit ma yam cwiny Rwot obedo yom i komwu omiyo otimowu maber-ri dok
omiyo wunya mapol, kit meno bene cwiny Rwot dok bibedo yom pi kelowu
topiny ma bityekowu woko liweŋ; ci bikwanyowu woko ki i lobo ma doŋ wucok
donyo iye ka camone.
64“Rwot bikeyowu woko ata i kin rok ducu, cakke i agikki lobo tuŋ cel o kwede i
agikkine mukene tuŋ cel. Wubiworo lwak lubaŋa mukene kunnu ma gipayo calgi
ki bao nyo ki got, ma yam pe wuŋeyo kadi wa kwarowu bene pe guŋeyo.
65I kin lurok magi pe wubinoŋo iye kuc mo, dok pe wubinoŋo iye ka yweyo
tyenwu, ento Rwot bimiyo cwinywu myel kunnu, waŋwu bimyeno, tipo komwu
bito woko lirut.
66Cwinywu biŋabbe aŋaba pi kwowu me anyim; wubibedo ki lworo madwoŋ
dyewor ki dyeceŋ, ma pe wutye ki gen mo i kwowu.
67Odiko wubiwacci, ‘Kono nene obedo otyeno!’ dok otyeno wubiwacci, ‘Kono
nene obedo odiko!’ pi lworo madwoŋ i cwinywu pi gin ma tye anyim ma waŋwu
bineno.
68Dok Rwot bidwokowu cen i Ejipt kun giterowu i mel, wubidok i wot ma yam
aciko ni pe dok wubinwoyone-ni. Wubimine kekenwu kunnu bot lumerokwu kun
wucatte ni giwilwu wubed opiigi ki aŋecagi, ento dano mo pe ma biwilowu.”
Nwoyo Cik 29
Rwot ocikke ki jo Icrael i lobo Moab
1Man aye lok me gicikke ma yam Rwot ociko ki Moses ma oketo i kingi ki jo Icrael
i lobo Moab, ma omedo i kom gicikke ma yam oketo i kingi i wi got Koreb.
2Moses olwoŋo jo Icrael ducu ci owaco botgi ni, “Doŋ wutyeko neno gin ducu ma
yam Rwot otiyo i lobo Ejipt ma wuneno ki waŋwu, gin ma en otimo i kom Parao
ki i kom luticce ki i kom lobone ducu.
3Wun yam wuneno ki waŋwu kit ma Rwot otemo kwede cwinye ki lwak, lanyut ki
taŋo madito.
4Ento Rwot peya omiyowu cwiny me niaŋ, nyo waŋ me neno, nyo it me winyo nio
wa onyoo.
5Doŋ atelo wiwu i dye tim mwaka pyeraŋwen ma boŋowu pe guti ki i komwu, ki
war tyenwu bene pe guti woko ki i tyenwu.
6I kare meno onoŋo pe wutye ki kwon me acama, pe wumato koŋo vino nyo kono
makecce; meno aye oweko wuŋeyo ni an aye a Rwot Lubaŋawu.
7 Ka doŋ wuo i kabedo-ni, ci Cikon kabaka me Kecbon ki Og kabaka me Bacan
gubino ka romo kwedwa i lweny, ento waloyogi woko,
8 ci wamayo lobogi woko wamiyo obedo ginaleya pa jo pa Reuben, ki pa jo pa
Gad, ki pa nucu kaka pa Manace.
9Pi meno myero wugwokke ka lubo lok ducu me gicikke man, wek gumkom
omakwu i kom gin ducu ma wutiyo.
10“Tin wun ducu wucuŋ i nyim Rwot Lubaŋawu: ludito wi kakawu, ludoŋowu,
ludito ticwu ki co ducu pa jo Icrael,
11litinowu ki mon mewu ki lubedo ma gibedo i gonywu ma gin aye lubar yenwu
ki lutwom piiwu.
12Wucuŋ kany wek wun ducu wukwoŋŋe pi donyo i gicikke man ma Rwot
Lubaŋawu oketo i kinwu ki en tin,
13wek en omi wubed jone tin, wek en obed Lubaŋawu, kit ma yam ocikke kwede
botwu-ni, ki kit ma yam olwoŋo kwede bot kwarowu Abraim, Icaka ki Yakobo.
14Pe aketo kwoŋ man ki gicikke man kwedwu keken,
15ento okwako wa dano ma pe gitye kany kwedwa tin ma rom ki wan ducu ma
wacuŋ kany i nyim Rwot Lubaŋawa tin.
16“Wun wuŋeyo kit ma yam wabedo kwede i lobo Ejipt, kit ma wawoto wabino
kwede kun wawok ki i dye rok mapol;
17dok wuneno gin me kwer ma gitye kwede ducu, cal lubaŋagi me bao ki me got,
me ryal ki me jabu;
18 Wugwokke wek laco mo nyo dako mo, nyo doggolawu mo, nyo kakawu mo pe
onen i kinwu ma cwinye olokke oa woko i kom Rwot Lubaŋawa, ci okobo ocito ka
woro lubaŋa mogo pa rok meno ducu, wek i kinwu pe onen iye dano mo ma rom
ki lwit yat ma nyako kwir ki nyige makec.
19Gwok nyo dano macalo meno ka owinyo kwoŋ man ki gicikke man ci lamo gum
i kome kene i cwinye kun wacci, ‘An gira abibedo ki kuc, kadi bed cwinya nwaŋ
Acoli Baibul
© 1985, Bible Society of Uganda.
ma alubo yona kena.’ Kit meno miyo gijwero gin maber ki gin maracce woko
kacel.
20Rwot pe bitimo dano macalo meno kica, ento kiniga pa Rwot ki nyekone aye
bidunyo yito i kome, ki lok me ceno dano ma gicoyo i buk man bimoko i kome
matwal, Rwot bijwayo nyiŋe woko ki i te polo.
21Rwot bipoko en woko kene ki i kin kaka pa jo Icrael ducu, ci bolo can mapek i
kome ma rwatte ki lok ducu me ceno dano ma i gicikke ma gicoyo i buk man me
cik.
22“Dok likwayowu ma gibilubowu, litinowu ma gibileyo ka tyenwu, ki lurok ma
gua ki i lobo mabor, ka gibineno lwak aroma ducu ma opoto i lobowu ki lwak two
ma Rwot omiyo omako dano,
23 dok ka gibineno lobowu ducu mac obalo, kun odoŋ gweŋ calfa ma mac olenyo,
ki kado keken, ma pe gicoyo iye kodi mo, ma gin mo pe doŋo iye, ma lum pe lot
iye, lobo muballe woko ma rom ki Codom ki Gomora ki Adma ki Jeboim, ma yam
Rwot obalo woko ki kiniga ki akecane,
24ada, ka guneno man ducu gibiwacci, ‘Piŋo Rwot otimo lobo-ni kit man? Lyeto
me kiniga madwoŋ ma rom manni te lokke aŋo?’
25Ci dano gibigamo ni, ‘Gin mumiyo otimo kit meno pien guweko lubo gicikke pa
Rwot Lubaŋa pa kwarogi woko, ma ocikke iye kwedgi i kare ma okwanyogi woko
ki i Ejipt,
26ci guyeŋ gucito ka woro lwak lubaŋa mukene ki ryebbe piny i nyimgi, lwak
lubaŋa ma onoŋo yam pe giŋeyo, ma yam pe gimiyo botgi me awora;
27mumiyo kiniga omako Rwot i kom lobo man, ma okelo iye lwak lok ducu me
ceno dano ma gicoyo i buk man.
28Rwot oputo lwitgi woko ki i lobogi pi kinigane ki akecane ki akemone madwoŋ,
ka obayogi woko wa i lobo mukene, macalo tye kwede wa onyooni.’
29“Rwot Lubaŋawu tye ki muŋŋe; ento gin ma doŋ oyabo omiyo botwa doŋ bedo
mewa ki pa likwayowa matwal, wek walub lok ducu ma i cik man.
Nwoyo Cik 30
1“Ka gin man ducu doŋ opoto i komwu, gum ki lok me ceno dano ma atyeko
ketone i nyimwu-ni, ka wupo pire ki i kin rok ducu ka ma Rwot Lubaŋawu yam
ocwalowu iye-ni
2ce wudwogo cen bot Rwot Lubaŋawu, wun ki likwayowu, ci wucako woro doge i
lok ducu ma acikowu kwede tin-ni ki cwinywu ducu ki tipowu ducu,
3ci Rwot Lubaŋawu bidwoko gum mewu botwu; en dok bicokowu woko ki i kin
rok ducu ka ma yam okeyowu iye-ni.
4Kadi wa jowu ma obayogi ka mabor wa i agikki te polo, Rwot Lubaŋawu
bicokogi woko ki kunnu; en biomowu woko ki kunnu.
5Rwot Lubaŋawu bikelowu i lobo ma yam kwarowu gucamo-ni wek wun bene
wucam obed mewu. Lubaŋa-bimiyo wubedo ki lwak lonyo mabeco, kun wunya
mapol makato kwarowu.
6Rwot Lubaŋawu bimiyo wubedo jo mulirre i cwinywu, wun ki likwayowu bene,
wek wumar Rwot Lubaŋawu ki cwinywu ducu ki tipowu ducu wek wubed
makwo.
7Rwot Lubaŋawu biketo lok magi me ceno dano I kom lumonewu ki lumerokwu
ma guunowu,
tin-ni.
8ci wun dok wubiworo dog Rwot kun wugwoko cikke ducu ma acikowu kwede
9Rwot Lubaŋawu bimiyo wubedo ki jami mabeco madwoŋ mada ma wubinoŋo pi
ticwu; wubibedo ki litino mapol, limwu makwo binya mapol bene, potowu biceko
cam mabup, pien cwiny Rwot dok bibedo yom pi miyowu lonyo ki jami mabeco,
kit ma yam cwinye obedo yom i kom kwarowu-ni.
10Ka ce wubiworo dog Rwot Lubaŋawu, ma wugwoko cikke ki gin ma ociko ducu
ma gicoyo i buk man me cik, ka ce wudwogo cen bot Rwot Lubaŋawu ki cwinywu
ducu ki tipowu ducu, ci Lubaŋa bimiyowu gum man.
11“Pien cik ma acikowu kwede tin-ni pe tek twatwal ma cobone loyowu, dok pe
tye ka mabor kwedwu.
12 Pe tye wa i polo, ma kono omiyo wuwacci, ‘Aŋa ma bicito ka omone botwa ki
malo i polo kuca, wek okel botwa ka wek wawiny lokke walubi?’
13Dok pe tye wa loka nam, ma kono omiyo wuwacci, ‘Aŋa ma bicito piwa wa loka
nam kuca, wek okel botwa ka wek wawiny lokke walubi?’
14Ento lokke tye cok kwedwu; wumako doŋ i cwinywu, ci wubedo ka tucone ki
dogwu, miyo wutwero lubone.
15“Nen maber ni, tin atyeko keto i nyimwu kwo ki lonyo ki to ki keckom.
16Ka ce wuworo cik pa Rwot Lubaŋawu ma ocikowu kwede tin-ni, wek wumar
Rwot Lubaŋawu, ma wulubo yone kun wugwoko cikke ki gin ma en ociko nyo
oŋolo ducu, ci wubikwo dok wubinya mapol, dok Rwot Lubaŋawu bimiyowu gum
i lobo ma wubidonyo iye ka camone-ni.
17Ento ka ce cwinywu odok cen ka ryebbe i nyim lubaŋa mukene ki tiyo botgi ma
wukwero winyo dog Rwot,
Acoli Baibul
© 1985, Bible Society of Uganda.
18atuco atir botwu tin ni wubito wutum woko; pe wubiri pi kare malac i lobo ma
wubecito iye loka Jordan ka camone-ni.
19Alwoŋo polo ki lobo me bedo lucaden i komwu tin, ni, atyeko keto i nyimwu
kwo ki to, gum ki lok me ceno dano; mumiyo wuyer kwo wek wun ki likwayowu
wubed makwo,
20 ma kun wumaro Rwot Lubaŋawu, wuworo doge ci wumoko i kome matek; en
aye kelo kwo botwu, ci miyo wuri pi kare malac, wek wubed i lobo ma yam Rwot
okwoŋo pire bot kwarowu Abraim, Icaka ki Yakobo ni ebimiyogi.”
Nwoyo Cik 31
1Moses dok omedde ki waco lok magi bot jo Icrael ducu.
2 Owaco botgi ni, “An mwaka me ditta doŋ romo miya ki pyeraboro tin, ci pe doŋ
aromo wot ki dwogo kit ma iya mito. Rwot otyeko waco bota ni pe abikato loka
Jordan.
3Rwot Lubaŋawu kikome aye doŋ bitelo nyimwu wa loka ca. En bityeko rok magi
woko ducu ki i nyimwu, ci wubicamo lobogi; ki Yocwa aye doŋ bikato loka ca ka
telo wiwu kit ma doŋ Rwot owaco-ni.
4Rwot bitimogi kit ma yam otimo i kom Cikon ki Og ma luker pa jo Amor ki i kom
lobogi i kare ma otyekogi kwede woko-ni.
5Rwot bimiyo gipoto i ciŋwu, wun wubitimogi ma lubo cik ducu ma atyeko
cikowu kwede-ni.
6Wubed oteka ma cwinywu nwaŋ; pe wulwor, pe atiba opot i komwu pigi, pien
Rwot Lubaŋawu aye biwot kwedwu, pe bibwotowu ata, pe biwekowu wudoŋ
kenwu.”
7Lacen Moses olwoŋo Yocwa ci owaco bote ki i nyim jo Icrael ducu ni, “Bed oteka
ma cwinyi nwaŋ, pien ibicito ki lwak man wa ilobo ma yam Rwot okwoŋo pire
bot kwarogi ni ebimiyogi-ni; in aye ibimiyo gicamo doko megi.
8 Rwot aye bi telo nyimi, en bibedo kwedi, pe bibwoti ata, pe biweki keni. Pe
ilwor, cwinyi pe opoti.”
Cik myero gikwan i ge mwaka abiro abiro
9Moses ocoyo cik man ducu ci omiyo bot ajwagi ma gin likwayo pa Levi, ma yam
gitiŋo canduk me gicikke pa Rwot, ki bot ludoŋo ducu pa jo Icrael.
10 Ocikogi ni, “I ŋe mwaka abiro abiro, i kare ma giciko pire ni obed mwaka me
weko banya, i nino me Bolo,
11ma noŋo jo Icrael ducu gubino i nyim Rwot Lubaŋagi i kabedo ma en biyerone,
wubikwano iye cik man i nyim jo Icrael ducu wek guwiny.
Acoli Baibul
© 1985, Bible Society of Uganda.
12Wugur lwak kacel, co wa ki mon ki litino, ki lubedo ma gibedo i gaŋiwu, wek
guwiny ci gupwony lworo Rwot Lubaŋawu, gugwokke ka lubo lok ducu me cik
man,
13ka wek litinogi ma peya guŋeyo lokke guwiny ci gupwony lworo Rwot
Lubaŋawu, i kare ducu ma wubedo i lobo ma wucito iye loka Jordan ka camone-
ni.”
Pwony pa Rwot me agikkine bot Moses
14Dok Rwot owaco ki Moses ni, “Nen, nino ma ibito iye doŋ onyiko cok. Lwoŋ
Yocwa ci wucuŋ kwede i kema me rwatte wek acike.” Ci Moses ki Yocwa gucito
gucuŋ i kema me rwatte.
15Rwot ocako nen i kema ki wir me pol; ci wir me pol ocuŋ okemo doggola me
kema.
16Rwot owaco bot Moses ni, “Nen, in doŋ icok cito ka yweyo bot kwarowu; ci
lwak man gibitwaro gicito ka woro lubaŋa mogo ma welo ki tim kwele kwele, i
lobo ma gicito ka bedo iye i kingi-ni. Gibibwota woko dok gibituro gicikkena ma
atyeko ketone i kinwa wan kwedgi.
17Dok kiniga bi maka i komgi i kare meno, ci abitenyogi woko ma akano waŋa
woko pe anenogi, miyo gibityekogi woko liweŋ, Gin maraco-gu ki lwak ayela
mapol bipoto i komgi, mumiyo i kare meno gibiwacci, ‘Gin mumiyo can man
opoto i komwa, pien Lubaŋawa doŋ pe tye i kinwa.’
18Abikano waŋa woko i kare meno adada pi lwak balgi ducu ma gubedo ka timo,
pien gudok woko cen bot lwak lubaŋa mukene.
19Kombeddi doŋ ico wer man wek ipwony ki jo Icrael. Ket wer man i doggi, wek
obed cadenna i kom jo Icrael.
20Pien ka akelogi i lobo ma mol cak ki moo kic ma yam akwoŋo pire ni abimiyo
bot kwarogi, ka gucamo ci guyeŋ gucwe kwede, ci gibidok cen bot lubaŋa mogo
mukene. Gibiworogi ma kun gicaya woko, gituro gicikkena.
21Dok ka gin maraco mapol ki lwak ayela mapol opoto i komgi, ci wer man bicuŋ i
nyimgi me bedo caden botgi, pien likwayogi pud gibiwero, wigi pe biwil iye. Pien
aŋeyo tam ma gutyeko yubone ma onoŋo peya aterogi i lobo ma yam akwoŋo
pire ni abimiyogi.”
22Moses ocoyo wer meno i nino meno kikome, ocako pwonyo ki jo Icrael.
23 Ka Rwot ociko Yocwa wod pa Nun kun waco bote ni, “Bed oteka ma cwinyi
nwaŋ, pien in aye ibitero likwayo pa Icrael i lobo ma yam akwoŋo pire ni
abimiyogi-ni, ci an abibedo kwedi.”
24Ka yam Moses otyeko coyo lok me cik man ducu i buk nio ka otum woko ducu,
25ci ociko Lulevi ma gitiŋo canduk me gicikke pa Rwot,
Acoli Baibul
© 1985, Bible Society of Uganda.
26owacci, “Wugam buk man me cik, wuket i ŋet canduk me gicikke pa Rwot
Lubaŋawu, wek obed kunnu me bedo caden i komwu.
27Pien aŋeyo kit jemowu ki kit ma ŋutwu nwaŋ kwede ducu, Nen, ka tin dok
wujemo i kom Rwot ma an pud atye kwedwu ma akwo, ci jemowu bibedo dwoŋ
ma rom mene ka doŋ ato woko?
28Wumi ludoŋo ma i kakawu ducu ki ludito ticwu gugurre kacel ka doŋ awac lok
magi guwiny, ka doŋ alwoŋ polo ki lobo wek obed caden i komgi.
29Pien aŋeyo adada ni, Ka doŋ ato, wubitimo tim aranyi; ci wubilokke, wubibarre
woko ki i yo ma acikowu kwede. Gum marac bipoto i komwu i kare me anyim,
pien wubitimo gin ma nen marac i waŋ Rwot kun wumiyo kiniga make ki gin ma
wutiyo.”
Wer pa Moses
30Moses okwano lok ma i wer man nio ka otyeko ducu, kun lwak jo Icrael ducu
ma gugurre kacel gubedo ka winyone:
Nwoyo Cik 32
1“Wucik itwu, wun polo ducu, an doŋ abiloko; wek lobo bene owiny lok ducu ma i
doga.
2Lubaŋa omi pwonnya ocwer macalo kot, omi lokka oton macalo toyo, macalo kot
ma ŋido i kom lum alita macalo kot ma wo i kom doo.
3Pien abituco nyiŋ Rwot. Wutit dit pa Lubaŋawa!
4“En aye Got, ma ticce ducu cobbe kakare; gin ducu ma en tiyo tye atir. En Lubaŋa
ma lagen, ma pe ki bal mo; kite atir, gin ma en timo ducu tye maber.
5Gutimo tim aranyi i kome; pe doŋ gin litinone, pien komgi ki mwonyo; gin aye
yalwak muŋak mugom woko.
6Wun mono dok wuculo Rwot kit meno, wun jo mamiŋ ki rok ma pe ki ryeko? Pe
en aye wonwu ma oketowu? Pe en aye lacwec ma omiyo wutye makwo?
7Po i kom kare ma yam con ca, tam pi lwak mwaka pa yalwak macon. Peny woru,
ci binyutti maber, ki ludoŋowu bene gibititti.
8 I kare ma En Mamalo Twal yam omiyo ki rok ducu ginaleyagi, i kare ma opoko
kin litino pa dano, yam opoko waŋ lobo pa rok acel acel kun lubo wei awobe pa
Lubaŋa.
9Pien lwak pa Rwot gin aye dulle, jo pa Yakobo aye gipiny ma gipoko bote.
10“Yam onoŋo Yakobo i dye tim aroo, i lobo kweyo marac ma dano pe iye;
okwake ki bade kun gwoke maber ogwoke macalo toŋ waŋe kikome.
11Macalo ocur ma pwonyo litinone ki tuk kun teŋo bwome ma oyaro ka wigi, yaro
bwome, jologi kwede, ci tiŋogi ki kono lacar madito.
Acoli Baibul
© 1985, Bible Society of Uganda.
12Rwot kene aye yam telo wi jone, kun onoŋo lubaŋa pa lurok mo pe ka ŋete.
13“Omiyo guriŋo i wi cere mutiŋŋe malo i lobo, opitogi ki cam mucek i poto;
omiyogi doto moo kic ma noŋŋe i wi got, ki noto moo yaa mucek i dye pata got
matek.
14Omiyogi boto cak lukulu pa dyaŋi, ki mato cak ma libo bene pa dyegigi; gucamo
moo litino romi ki nyogi romi, ki riŋo dyaŋi me Bacan ki riŋo dyegi, kacel ki moko
ŋano mabecone twatwal, gumato kono vino makwar me pig olok.
15“Ento Jecurun ocwe matek, ma loyone tek; jo pa Rwot gucwe ma komgi pek,
muliŋŋe. Gubwoto Lubaŋa ma Lacwecgi woko, gucayo Got mularogi-ni.
16Guworo lubaŋa ma welo-gu mumiyo nyeko omake, guŋeto cwinye ki tim marac
me kwer omiyo kiniga omake.
17 Gutumo tum bot jogi ma pe gin lubaŋa, bot lubaŋa mogo ma yam pe giŋeyo, bot
lubaŋa mogo manyen ma obino lacen ma yam kwarogi pe gulworo.
18Gin pe guparo Got ma onywalogi-ni, wigi owil woko i kom Lubaŋa ma Wongi-ni.
19“Rwot oneno ci ocayogi woko, pien awobene ki anyirane guŋeto cwinye.
20Owacci, ‘Abikano waŋa woko ki botgi, wek dok anen kit ma gibitum kwede;
pien gin yalwak muŋak woko ata, gin litino ma pe lugen.
21 Gumiyo nyeko omaka i kom gin ata ma pe lubaŋa; guŋeto cwinya ki cal jogi
acweyagu. An bene abimiyo nyeko makogi i komji ata; abimiyo rok mo mamiŋ
ŋeto cwinygi.
22Pien kinigana doŋ omoko mac woko, doŋ tye ka waŋ wa i te bur matut me lyel,
kun waŋo lobo ki gin ma ocek iye ducu, ka dok cwinyo mac waŋ wa te guti me
godi.
23“ ‘Abicoko can aguro i wigi; abityeko aterona woko i komgi.
24Kec aye bimiyo gijony liŋok, dok awaŋogi ki lyeto ki two gemo maraco atyekogi
woko liweŋ; abicwalo lak ŋuu i komgi ki kwir pa gin ma lak alaka i ŋom.
25Pala lucwan bityekogi woko i tim, lworo bibedo wa i kicika ot; pala bityeko
litino co ki anyira, litino ma dot wa ki jo ma wigi ki lwar.
26Kono awacci, “Abikeyowu woko ka ma boco, abimiyo nyiŋgi pe doŋ gipo iye i
kin dano,”
27ento alworo lumerok wek pe guŋet cwinya, wek lumonegi pe guter marac, pe
guwacci, “Waloyogi giwa, ciŋ Rwot pe otimo gin mo.” ’
28“Pien gin aye rok ma gikwiya yubo lok, niaŋ lok bene loyogi woko.
29Ka nene giryek, kono giniaŋ lok man, kono giŋeyo agikki me kwogi.
Acoli Baibul
© 1985, Bible Society of Uganda.
30Dano acel ryemo jo alip kulu, jo aryo twaro jo alip apar, ka Gotgi aye pe omiyogi
woko bot lukworgi, ka Rwot pe otenyogi woko?
31Pien gotgi pe rom ki Gotwa, lubaŋagi pe tek ma rom ki mewa; wa merokwa
bene giye lok man.
32Lukworwa girom ki jo Codom ki Gomora, gical ki olok marac ma nyige kec;
girom ki koŋo vino ma girubo ki kwir twol,
33ki kwir twol golla mager-ri.
34“Man aye gin ma akano, ma agwoko i ot kano limma.
35 An aye abiculo kwor, abiculo waŋe lacen. Akuro kare ma tyengi bicer; pien
nino me to-pinygi doŋ cok, bipoto i komgi atura.
36 Pien Rwot bimiyo jone loyo kop, kica bimake i kom luticce ka oneno tekgi doŋ
otum woko, ma dano mo pe odoŋ kadi opii nyo ŋat ma lone kene.
37Ci bipenyogi ni, ‘Lwak lubaŋawu doŋ gitye kwene kaa, ki got ma yam wuriŋo
wularo iyeni?
38Jogi ma yam camo moo me gitumwu doŋ tye kwene, ki lumat koŋo vino me
gityer amatawu? Wek doŋ gua malo ka konyowu, wek gin aye gubed jo ma
gwokowu!
39“ ‘Tin doŋ wunen ni, an aye a ene, an kena, lubaŋa mukene pe ka ŋeta. An aye
aneko dok an aye amiyo kwo; an aye aketo ret dok acaŋo burre, dok pe tye ŋat
mo ma laro dano ki i ciŋa.
40Atiŋo ciŋa malo acimo polo ci akwoŋo kwon man ni, Macalo an Lubaŋa ma
abedo kwo matwal-li,
41ka ce apako pala lucwanna ma mil amila, ce aryeyo ciŋa pi ŋolo kop ci abiculo
kwor i kom lumonena, abiketo can i kom jo ma gidaga.
42Abimiyo aterona mer ki remo, pala lucwanna bicamo riŋo mabup, biyeŋ ki
remo jo ma ginekogi ki ma gimakogi, bitoŋo wi lutel pa lumerok.’
43 “Wupake wun rok ducu kacel ki lwakke, pien en culokwor remo pa luticce; en
culo kwor i kom lumonene pi kwanyo bal woko ki i lobo pa jone.”
44Moses okwano wer man ducu wek lwak guwiny, en kacel ki Yocwa wod pa Nun.
Moses ociko jo Icrael tyen me agikkine
45Ka Moses otyeko waco lok magi ducu bot jo Icrael ducu ci owaco botgi ni,
46“Wuket i cwinywu lok ducu ma awaco botwu tin-ni, wek wuketgi gubed cik ma
mako litinowu bene, wek gugwokke ka lubo lok ducu me cik man.
47Lok magi pe lok ma tere pe; gin aye kwowu kikome. Pi gwoko cik magi miyo
wubiri pi kare malac i lobo ma wucito iye loka Jordan ka camone-ni.”
Lubaŋa onyuto lobo Kanaan bot Moses
48 I nino meno kikome Rwot owaco bot Moses ni,
49“It malo i wi got man me Abarim, got Nebo, ma tye i lobo Moab mukemo Jeriko,
wek inen lobo Kanaan ma abimiyo bot jo Icrael obed megi.
50Ibito i wi got ka ma iito iye-ni wek idok bot lutuwu, macalo omeru Aron yam
oto i wi got Kor ci odok bot lutugi;
51pien yam wuŋayo waŋa woko ki i dye jo Icrael, i dog pii me Meribakadec i tim
me Jin; yam pe wuwora i nyim jo Icrael macalo an Lubaŋa maleŋ.
52Pienno ibineno lobo-nu ki cen i nyimi kuca, ento pe ibicito kunnu, i lobo ma
abimiyo ki jo Icrael.”
Nwoyo Cik 33
Moses olam gum i kom kaka pa jo Icrael ducu
1Man aye lamo gum pa Moses ma dano pa Lubaŋa-ni, ma yam olamo i kom
likwayo pa Icrael ma onoŋo peya oto.
2Moses olamo ni, “Rwot yam obino oa ki i wi got Cinai, ci otuc ki i Ceir wa i
komwa cut, kun ryeny ki i wi got Paran. Obino ma oa ki i kin jo maleŋ alip ki alip,
ki leb mac ma lyel tuŋ ciŋe malacuc.
3Ada, en maro jone, gwoko jone maleŋ ducu i ciŋe. Pi meno waryebbe ka tyene
kun en bedo ka pwonyowa,
4ki cik ma yam Moses oketo i komwa me bedo me aleya pa lwak pa Yakobo.
5Kit meno Rwot odoko kabaka i Jecurun i kare ma ludito ma gitelo wi lwak
gucokke, ma kaka pa jo Icrael ducu gugurre kacel.
6I kom kaka pa Reuben Moses olamo gum kit man. “Wek Reuben obed makwo, pe
oto, kadi bed jone nok.”
7Olamo gum i kom kaka pa Juda kit man, “Ai Rwot, winy dwan Juda, kele wa paco
bot jone. In aye ilweny pire ki ciŋi, ikonye ka lwenyo i kom lumonene.”
8 I kom kaka pa Levi olamo ni, “Mi ki Levi Tumim meri, miye Urim meri pien en
lwori. En aye dano ma yam iomo iye i Maca, en aye ŋat ma yam itemo i ŋet pii me
Meriba.
9Yam owaco i kom wonne ki minne ni, ‘Pe aparo pigi’; opokke woko ki omegine,
dok pe oŋeyo wa litinone. Pien jo pa Levi gumako lokki, gulubo gicikkeni bene.
10Gibipwonyo jo pa Yako bo ki lok ma iŋolo, gibipwonyo cikki bot jo Icrael;
gibiwaŋo odok eceta i nyimi, gibityero gitum ma giwaŋo woko ducu ki berre i wi
keno tyerri.
Acoli Baibul
© 1985, Bible Society of Uganda.
11Ai Rwot, mi gum i kom gipinygi, dok igam tic ma gitiyo ki ciŋgi. Nyon pyer
lumonegi piny, ma gin aye jo ma daggi, wek pe dok gutub i komgi.”
12I kom kaka pa Benjamin olamo ni, “Dano ma Rwot maro-ni bedo ki kuc, Rwot
Mamalo Twal gwoke kare ducu, tino en malo i wi gwoke.”
13I kom kaka pa Yucepu olamo ni, “Rwot omi gum opot i kom lobone, ki mot
mabeco ma a malo ki i polo, ki mua ki i kut matut ma oyarre i te lobo.
14Omine nyig yadi mabeco ma nyak ki cen, ki lonyo me cam ma cek ki dwene;
15Omine cam ma cek mabeco i kom godi muri mada, ki mubakke i wi cere ma
bedo matwal;
16omine mot mabeco me nom ki lonyone, ki gum pa Labedo i caka mulyel mac.
Wek gum magi ducu gupot i kom Yucepu, i wi dano mubedo laker i kin omegine.
17Ditte ki deyone bibedo rom ki pa wod twon me kayo, tuŋe aryo ducu tye macalo
tuŋ twon ma i tim. En aye bitwomo kwede rok mapol, bicobogi ducu nio wa i
agikki lobo; tuŋe aye jo Epraim ma gikato alip apar, ki jo Manace ma giromo alip
mapol-li.”
18I kom kaka pa Jabulon olamo ni, “Cwinyi obed yom, in Jabulon, ka ikato woko;
ki in Icakar ka ibedo i kemani.
19Gibilwoŋo rok ducu wek gucit i wi gotgi, gibityero gitum muporre kunnu, pien
lim ma tye i nam obedo megi, kacel ki lonyo ma gikano i kweyo.”
20I kom kaka pa Gad olamo ni, “Gum opot i kom dano ma oyabo i lobo pa
Gadmalac! Gad obuto piny macalo min labwor, en yeco bat lee, dano wiye.
21Oyero lobo maberre ni obed mere, pien onoŋo gikano lobo pa lawimony kunnu.
Obino bot ludito wi lwak, otimo gin ma tye atir i nyiŋ Rwot, ocobo gin ma Rwot
ociko kacel ki jo Icrael.”
22I kom kaka pa Dan olamo ni, “Dan aye latin labwor ma kirre nia ki i Bacan.”
23I kom kaka pa Naputali olamo ni, “Bed ki lonyo ma rommi, in Naputali, gum pa
Rwot obed kwedi madwoŋ, nam ki lobo ma tun acuc obed meri.”
24I kom kaka pa Acer olamo ni, “Acer olim gum madit makato litino ducu; wek
cwiny omegine ducu omare; wek olwa tyene ki moo.
25Laceg dog gaŋŋi obed nyonyo ki mola; bed ki tekkomi nio wa ka toni.
26“Pe tye ŋat mo macalo Lubaŋawu, wun jo Jecurun, ma ito pol bino kwede ka
konyowu, kun baro dye polo ki doyone.
27Lubaŋa ma bedo nakanaka-ni en aye kabedowu, ciŋe tye ki tuŋ piny ma tiŋowu
kwede malo. Oryemo lumerok woko ki i nyimwu kun wacci, ‘Tyekgi woko liweŋ.’
28Icrael yam obedo ki kuc kit meno, waŋ it pa Yakobo obedo kene i lobo me kai ki
koŋo vino; iyo, polo miyo toyo ton piny kunnu.
Acoli Baibul
© 1985, Bible Society of Uganda.
29Cwinyi yom kuman, Icrael! Aŋa mono ma calo in kaa? In i rok ma yam Rwot
olaro. Rwot aye kwot ma gwokowu, ki pala lucwan ma kelowu wayu!
Lumerokwu gibibino botwu kun gimwolle amwola; ento wun wubinyonogi woko
piny.”
Nwoyo Cik 34
1Moses oa ki i lobo aroo me Moab, ocito i wi got Nebo, oito wa i wi lacol me got
Piciga ma okemo Jeriko, ci Rwot onyutte lobo ducu. Onyutte lobo Gilead ducu nio
kwede wa i Dan,
2ki lobo Naputali ducu, ki lobo pa jo Epraim ki Manace, ki lobo Juda ducu nio
kwede wa yo tuŋ potoceŋ,
3ki Negeb kacel ki lobo bar-gu, ma en ayenota me Jeriko, ma gaŋ me yadi otit, ki
nio kwede wa i Joar.
4 Rwot owaco bot Moses ni, “Man aye lobo ma yam akwoŋo pire bot Abraim ki
Icaka ki Yakobo, ni abimiyone bot likwayogi. Doŋ aweki ineno lobone ki waŋi,
ento pe ibikato loka ca.”
5Moses latic pa Rwot oto kit meno ki i lobo Moab, kit ma yam Rwot owaco-ni,
6ci Rwot oyike ki kunnu i nota ma i lobo Moab ma okemo Bet-peor; ento pe tye
dano, mo ma oŋeyo kabedo ma oyike iye nio wa onyoo.
7Moses onoŋo mwaka me ditte romo miya acel ki pyeraryo ka oto. Onoŋo waŋe
peya ocor, ki kome bene onoŋo pud tek.
8Jo Icrael gukoko Moses ki i lobo aroo me Moab pi nino pyeradek, ci doŋ kare me
koko ki kumo pi Moses otum woko.
9Yocwawod pa Nun yam opoŋ ki cwiny me ryeko, pien onoŋo yam Moses oketo
ciŋe i kome; mumiyo jo Icrael gubedo ka woro doge, kun gilubo kit ma yam Rwot
ociko ki Moses.
10 Lanebi mo mukene pe dok onen macalo Moses, ma yam Rwot nene kwede waŋ
ki waŋ.
11Pe tye ŋat mo ma rom kwede ma obedo ka tiyo lwak lanyut ki taŋo ducu ma
Rwot ocwale kwede i lobo Ejipt, ma otiyo i kom Parao ki luticce ducu ki lobone
ducu.
12Pe tye lanebi mo mukene ma obedo ki twer madwoŋ ma rom ki mere pi tiyo kit
tic madito ki ma kelo lworo madwoŋ kit ma yam Moses obedo ka tiyone ki i nyim
jo Icrael ducu-ni.