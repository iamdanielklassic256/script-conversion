Nwoyo Cik 1:1 Man aye lok ma yam Moses oloko bot jo Icrael ducu ki i loka Jordan i dye tim, i Araba mukemo Cup, i kin Paran ki Topel, Laban, Kajerot ki Di-jabu.
Nwoyo Cik 1:2 Nia ki i Koreb nio wa i Kadec-barnea onoŋo romo wot me nino apar wiye acel ki i yo ma wok i lobo godi me Ceir.
Nwoyo Cik 1:3 I mwaka me pyeraŋwenne, i nino dwe mukwoŋo me dwe me apar wiye acel, en aye Moses oloko iye ki jo Icrael i kom cik ducu ma Rwot yam omiye ma mako komgi.
Nwoyo Cik 1:4 Oloko kwedgi i kare ma doŋ otyeko loyo Cikon kabaka pa jo Amor ma yam bedo i Kecbon, ki Og kabaka me Bacan ma yam bedo i Acitarot ki i Edrei.
Nwoyo Cik 1:5 Moses omine pi gonyo te cik man ki i loka Jordan, i lobo Moab, kun waco ni,
Nwoyo Cik 1:6 “Rwot Lubaŋawa owaco botwa ki i Koreb ni, ‘Doŋ wubedo kare malac twatwal i te got man.
Nwoyo Cik 1:7 Wulokke, wucak wot, wucit i lobo godi pa jo Amor, ki bot jo ma gicok kwedgi ducu ma i Araba, bot jo ma i lobo godi ki i pwor got, ki i Negeb ki i lobo murabo dog nam. Wucit i lobo Kanaan, ki i Lebanon nio wa i kulu madit, en kulu Euprate.
Nwoyo Cik 1:8 Nen, atyeko keto lobo-nu i nyimwu; wucit iye, wucam obed mewu, kit ma yam Rwot okwoŋo bot kwarowu, bot Abraim, bot Icaka ki bot Yakobo, ni ebimiyo botgi ki bot likwayogi ma bilubogi.’
Nwoyo Cik 1:9 “I kare meno yam amedde ki wacciwu ni, ‘An pe atwero tiŋowu kena;
Nwoyo Cik 1:10 Rwot Lubaŋawu doŋ omiyo wunya mapol, mumiyo tin, nen, wun wupol macalo lwak lakalatwe me polo.
Nwoyo Cik 1:11 Myero Rwot Lubaŋa pa kwarowu doŋ omedwu wudok mapol tyen alip makato ma koni wutye-ni, dok ominiwu gum, macalo yam ocikowu kwede-ni!
Nwoyo Cik 1:12 An kena atwero tiŋo yec mapek ma wuketo i koma-ni niŋniŋ, ki ciro kecowu?
Nwoyo Cik 1:13 Wuyer dano ma luryeko, jo makwiri muteggi, muporo wel kakawu ducu, ci abiketogi gubed ludito ma loyowu.’
Nwoyo Cik 1:14 Ci wun yam wudokka iye ni, ‘Lok ma ilokkiwa-ni ber, myero wati.’
Nwoyo Cik 1:15 Pienno akwanyo ludito wi kakawu, jo maryek, muteggi, ci aketogi gubedo lulo jo alip, lulo jo miya, lulo jo pyerabic ki lulo jo apar, ki ludito mukene muporo kakawu ducu.
Nwoyo Cik 1:16 I kare meno aciko luŋolkopwu ni, ‘Wuwiny pido ma i kin omegiwu, ci wuŋol kop atir i kin dano mo ki ominne, nyo ki larok mo ma bedo bote.
Nwoyo Cik 1:17 Ka wuŋolo kop, pe wudwor kor dano mo; wuwiny lok pa dano matidi ma rom ki pa dano madit, Pe wulwor waŋ dano mo, pien ŋolo kop tye bot Lubaŋa. Ka lok mo tek, loyowu, wukel bota, abiwinyo.’
Nwoyo Cik 1:18 I kare ca yam acikowu i kom gin ducu ma myero wutim. Gicwalo lurot-piny ki i Kadec-barnea (Wel 13.1-33)
Nwoyo Cik 1:19 “Yam wacako wot, waa woko ki i Koreb, wacito wabaro dye tim meno ducu malac ki malik ma yam wuneno, i yo ma kemo lobo godi pa jo Amor, kit ma yam Rwot Lubaŋawa ocikowani; ci wabino wa i Kadec-barnea.
Nwoyo Cik 1:20 Ci awacciwu ni, ‘Wun doŋ wuo i lobo godi pa jo Amor en, ma Rwot Lubaŋawa bimiyowa.
Nwoyo Cik 1:21 Nen, Rwot Lubaŋawu oketo lobo-nu i nyimwu; wucit wucam obed mewu, macalo Rwot Lubaŋa pa kwarowu yam ocikowu; pe wulwor, cwinywu pe ocid woko.’
Nwoyo Cik 1:22 Ci wun ducu wubino bota cok, wuwaco ni, ‘Wek wacwal dano i nyimwa wek gurot lobo, ka gudwok lok botwa i kom yo ma myero wacitu iye, ki i kom gaŋi ma wabio iye.’
Nwoyo Cik 1:23 Yam aneno ni lokke ber, ci akwanyo jo apar wiye aryo ki i kinwu, dano acel ki i kaka acel acel.
Nwoyo Cik 1:24 Gin gulokke, guito i lobo godi, guo i nota me Ecikol, guroto ducu.
Nwoyo Cik 1:25 Ci gukwanyo nyig yadi mogo mucek i lobo-nu, gumako ki ciŋgi, guo kwede botwa, dok gudwoko lok botwa bene kun giwaco ni, ‘Lobo ma Rwot Lubaŋawa tye ka miyowa-ni ber.’
Nwoyo Cik 1:26 “Ento yam wun wukwero cito kunnu, ci wujemo woko i kom cik pa Rwot Lubaŋawu.
Nwoyo Cik 1:27 Wubedo ka ŋuro i kemawu, kun wuwaco ni, ‘Pien Rwot yam dag waŋwa en aye gin mumiyo okwanyowa woko ki i lobo Ejipt, wek omiwa i cin jo Amor, gutyekwa woko liweŋ.
Nwoyo Cik 1:28 Wan wabecito kwene kaa? Utmegiwa gumiyo cwinywa oŋabbe aŋaba pi waco ni, jo maca gidoŋo dok giboco gikatowa woko; gaŋi megi bene gidito, dok gugoyo cel matek ma o wa i polo; dok bene waneno kunnu likwayo pa jo Anak.’
Nwoyo Cik 1:29 Ci an dok awacciwu ni, ‘Pe atiba opot i komwu, pe wulworgi.
Nwoyo Cik 1:30 Rwot Lubaŋawu ma tye ka telo nyimwu-ni, en aye bilweny piwu ma rom ki gin ducu ma yam otimo piwu i Ejipt ma wuneno ki waŋwu,
Nwoyo Cik 1:31 wa ki i dye tim bene, ka ma wuneno iye kit ma Rwot Lubaŋawu otiŋowu kwede, macalo dano ma otiŋo wode, kun timo kumeno i yo ducu ma wuwoto iye nio ka wuo kwede i kabedo man.’
Nwoyo Cik 1:32 Ento kadi bed aloko kumeno, wun wukwero geno Rwot Lubaŋawu,
Nwoyo Cik 1:33 ma yam obedo ka telliwu yo wek eyeny kabedo ma wubiguro iye kemawu. Dyewor en woto i mac ki dyeceŋ woto i pol pi nyutowu yo ma wucito iye.
Nwoyo Cik 1:34 “Ka yam Rwot owinyo lok ma wuloko ducu, ci kiniga omake, okwoŋo kwoŋ ni,
Nwoyo Cik 1:35 ‘Pe tye ŋat mo ma i kin yalwak man marac-ci ma bineno lobo maber ma yam akwoŋo pire ni abimiyo bot kwarowu,
Nwoyo Cik 1:36 kono Kaleb wod pa Jepune keken. En aye binenone, dok abimiyo bote ki bot litinone lobo ma yam en onyono ki tyene, pien en obedo ka lubo gin ma Rwot mito ducu kakare.’
Nwoyo Cik 1:37 Kiniga yam omako Rwot wa i koma bene piwu, owacci, ‘In bene pe ibio kunnu.
Nwoyo Cik 1:38 Yocwa wod pa Nun ma tiyo boti-ni, en aye bicito iye. Cuk cwinye, pien en aye doŋ bimiyo jo Icrael gileyo lobo ca.
Nwoyo Cik 1:39 Dok litinowu ma wun wuwacci gibiyakogi woko-ni, litinowu ma kombeddi peya giŋeyo gin maber ki marac-ci, gin aye gibicito iye; abimiyone botgi, gibicamo, bibedo megi.
Nwoyo Cik 1:40 Ento wun giwu wulokke, wucak wot i dye tim yo tuŋ Nam Makwar.’
Nwoyo Cik 1:41 “Wun dok wugamo doga kun wuwaco ni, ‘Wan doŋ wabalo i nyim Rwot; wabicito ka lweny kit macalo Rwot Lubaŋawa ocikowa.’ Dano acel acel i kinwu otwene ki jami lwennye, kun wutamo ni bedo yot me cito i lobo godi.
Nwoyo Cik 1:42 Ci Rwot owacca ni, ‘Wac botgi ni, Pe wucit kunnu, pe wulweny, pien an pe atye i dyewu, weko lumerokwu biloyowu.’
Nwoyo Cik 1:43 Yam aloko botwu, ci wukwero, pe wuwinyo; ento wujemo woko i kom cik pa Rwot, wuette, wuito malo wa i lobo godi.
Nwoyo Cik 1:44 Ci jo Amor ma gibedo i lobo godi kunnu gubino i komwu, guryemo korwu macalo kic, gudatowu piny i Ceir nio wa i Korma.
Nwoyo Cik 1:45 Wudwogo, wukok i nyim Rwot; ento Rwot pe owinyo kokowu, pe ociko ite i lokwu.
Nwoyo Cik 1:46 Mumiyo wubedo i Kadec pi kare malac, pi kare ma wubedo kwede kunnu.
Nwoyo Cik 2:1 “Yam walokke, wawoto i tim, i yo ma dok tuŋ Nam Makwar, kit macalo Rwot ocika; ci wabedo ka rabo ŋet lobo godi me Ceir pi mwaka mapol.
Nwoyo Cik 2:2 Ka dok Rwot owacca ni,
Nwoyo Cik 2:3 ‘Wubedo ka rabo ŋet lobo godi man kare malac, doŋ oromowu; wulokke wudok yo tuŋ acam.
Nwoyo Cik 2:4 Ci icik lwak ni, Wun doŋ wucok ka wok ki i lobo pa utmegiwu likwayo pa Ecau ma gibedo i Ceir, ci gibibedo ki lworo i komwu. Myero wugwokke mada,
Nwoyo Cik 2:5 pe wucak lweny i komgi, pien pe abimiyowu dul lobogi mo, pe kadi ma tyenwu romo cuŋ iye, pien atyeko miyo lobo godi me Ceir bot Ecau obed mere.
Nwoyo Cik 2:6 Wubiwilo cam botgi ki lim wek wucam; dok pii amatawu bene wubiwilo botgi ki limo
Nwoyo Cik 2:7 Pien Rwot Lubaŋawu obedo ka miyowu gum i kom tic ducu ma ciŋwu otiyo; en ŋeyo kit ma wuwok wukato kwede i dye tim man malac-ci. Rwot Lubaŋawu obedo kwedwu i lwak mwaka man ducu pyeraŋwen-ni, ma can gin mo pe omakowu.’
Nwoyo Cik 2:8 Mumiyo wacito waa ki ka ŋet utmegiwa likwayo pa Ecau ma gibedo i Ceir, kun walubo yo me Araba mua ki i Elat ki Ejiongeber. “Ci walokke, wacito i yo ma kemo tuŋ tim me Moab.
Nwoyo Cik 2:9 Ka Rwot dok owacca ni, ‘Pe icit magwa i kom jo Moab, pe icak lweny i komgi, pien pe abimiyi dul lobogi mo obed mewu, pien atyeko miyo Ar bot likwayo pa Lot obed megi.’
Nwoyo Cik 2:10 (Yam jo Emim aye gukwoŋo bedo kunnu; gin rok madit, gipol bene, jo maboco macalo jo Anak.
Nwoyo Cik 2:11 Jo man gikwanogi i kin jo Repaim bene macalo jo Anak, ento jo Moab lwoŋogi ni jo Emim.
Nwoyo Cik 2:12 Ki jo Kori bene yam gukwoŋo bedo i Ceir, ento likwayo pa Ecau aye gucamo lobogi, gutyekogi woko liweŋ ki i nyimgi, guleyo kabedogi, macalo jo Icrael gutimo ki lobo ma odoko megi, ma Rwot omiyogi-ni.)
Nwoyo Cik 2:13 ‘Doŋ wua malo kombeddi, wuŋol nota ora me Jered.’ Kit meno yam wacito, waŋolo nota ora me Jered.
Nwoyo Cik 2:14 Nia i kare ma waa ki i Kadec-barnea nio ka waŋolo nota ora me Jered onoŋo oromo mwaka pyeradek wiye aboro, nio kwede i kare ma yalwak meno ducu, ma en aye jo ma lulweny, doŋ guto gutum woko ki i gony, kit ma yam Rwot okwoŋo kwede kwoŋ i komgi-ni.
Nwoyo Cik 2:15 Pien onoŋo yam ciŋ Rwot tye i komgi likiŋ pi tyekogi woko ki i gony, nio ka gutum woko ducu.
Nwoyo Cik 2:16 “Kit meno ka yam jo ducu ma lulweny guto gutum woko ki i kin lwak,
Nwoyo Cik 2:17 ci Rwot owacca ni,
Nwoyo Cik 2:18 ‘Tin doŋ ibikato ki i waŋ lobo Moab kun iwok ki i Ar.
Nwoyo Cik 2:19 Ka doŋ inyiko cok i nyim likwayo pa Ammon, pe icit magwa i komgi, pe icak lweny i komgi, pien pe abimiyi dul lobo mo pa jo Ammon obed mewu, pien atyeko miyone woko bot likwayo pa Lot obed megi.’
Nwoyo Cik 2:20 (Meno bene gilwoŋo ni lobo pa jo Repaim. Jo Repaim aye yam gukwoŋo bedo kenyo, ento jo Ammon lwoŋogi ni jo Jamjummim.
Nwoyo Cik 2:21 Gin yam gubedo rok madit, ma gipol bene, giboco macalo jo Anak; ento Rwot otyekogi woko liweŋ ki i nyimgi, ci jo Ammon gucamo lobogi, guleyo kabedogi,
Nwoyo Cik 2:22 kit ma yam Rwot otimo pi likwayo pa Ecau ma gibedo i Ceir, i kare ma otyeko jo Kori woko ki i nyimgi, ci likwayo pa Ecau gucamo lobogi, guleyo kabedogi, pud gibedo iye wa tin.
Nwoyo Cik 2:23 Dok jo Avi bene ma yam gubedo i gaŋgi matino nio wa i Gaja, jo Kaptor aye, ma yam gubino gua ki i Kaptor, gucamo lobogi, guleyo kabedogi.)
Nwoyo Cik 2:24 ‘Wua malo, wucak wot, wucit wuŋol nota me Amon. Nen, atyeko miyo Cikon i ciŋwu, ma en aye dano me Amor, kabaka me Kecbon, kacel ki lobone; wucak camone, ma wucako doŋ lweny i kome.
Nwoyo Cik 2:25 Tin abicako keto atiba ki lworo piwu i kom rok ma tye piny i te polo ducu. Ka giwinyo lok i komwu, komgi bimyel, gibinyonne woko piwu matek.’ Jo Icrael guloyo Gikon (Wel 21.21-30)
Nwoyo Cik 2:26 “Mumiyo acwalo lukwena nia ki i tim me Kedemot bot Cikon kabaka me Kecbon ki lok me kuc, kun awacce ni,
Nwoyo Cik 2:27 ‘Ber iwek awok akat ki i loboni; abicito alubo gudo keken, pe Abiŋak adok yo tuŋ acuc nyo tuŋ acam.
Nwoyo Cik 2:28 Ibicatta cam me acama ma awilo ki lim, dok ibimiya pii bene me amata ma awilo ki lim. Wek awok akat ki tyena keken,
Nwoyo Cik 2:29 kit macalo likwayo pa Ecau ma gibedo i Ceir, ki jo Moab ma gibedo i Ar yam gutimo, nio ka aŋolo Jordan akato wa i lobo ma Rwot Lubaŋawa bimiyowa.’
Nwoyo Cik 2:30 Ento Cikon kabaka me Kecbon pe oye ni wawok ki i lobone; pien Rwot Lubaŋawu omiyo cwinye obedo tek ki adunone obedo nwaŋ, wek emi en i ciŋwu, macalo otimme-ni.
Nwoyo Cik 2:31 Ci Rwot owacca ni, ‘Nen, doŋ acako miyo Cikon ki lobone i ciŋi: cak doŋ camone wek wule lobone obed mewu.’
Nwoyo Cik 2:32 Ka dok Cikon ocorre obino i komwa, en ki lwakke ducu ka lweny i Jakaj.
Nwoyo Cik 2:33 Ci Rwot Lubaŋawa omiyo en i cidwa, waloyo en ki awobene ki lwakke ducu.
Nwoyo Cik 2:34 I kare meno wamayo gaŋine madito ducu, wajwerogi woko liweŋ, co wa ki mon ki litino, pe waweko ŋat mo odoŋ.
Nwoyo Cik 2:35 Watero lim makwo keken wayako odoko mewa, kacel ki jami ma wayako ki i gaŋi ma wamayogi-ni.
Nwoyo Cik 2:36 Nia ki i Aroer ma tye i dog nota me Amon, ki nia ki i gaŋ ma tye i nota nio wa i Gilead, pe onen gaŋ mo ma gigero ma malo twatwal ma mayone oloyowa; Rwot Lubaŋawa omiyogi ducu i ciŋwa.
Nwoyo Cik 2:37 Lobo pa likwayo pa Ammon keken yam pe wunyiko cok kwede, en aye lobo ducu ma i dog kulu Jabok, ki gaŋi ma i lobo godi, ki ka ma Rwot Lubaŋawa ojukowa pire-ni ducu.
Nwoyo Cik 3:1 “Ka dok walokke, wacito malo i yo ma dok i Bacan; ci Og kabaka me Bacan ocorre obino i komwa, en ki lwakke ducu, ka lweny i Edrei.
Nwoyo Cik 3:2 Ento Rwot owacca ni, ‘Pe ilwore; pien atyeko miyo en ki lwakke ducu kacel ki lobone i ciŋi; ibitimo en macalo yam itimo i kom Cikon kabaka pa jo Amor, ma yam bedo i Kecbon.’
Nwoyo Cik 3:3 Kit meno Rwot Lubaŋawa omiyo Og kabaka me Bacan i ciŋwa bene, ki lwakke ducu; ci waloye, wanekogi nio ka danone mo pe odoŋ.
Nwoyo Cik 3:4 I kare meno wamako gaŋine madito ducu; pe tye gaŋ mo ma pe wamayo ki botgi, gaŋi pyerabicel kulu, i lobo me Argob ducu ma i te ker pa Og i Bacan.
Nwoyo Cik 3:5 Lwak gaŋi man ducu onoŋo gigoyogi ki cel matek mutiŋŋe malo likuŋ, ma gitye ki doggaŋgi ma gicego ki rii, ma pe gikwano iye lwak gaŋi matitino mapol ma pe gicelogi ki cel.
Nwoyo Cik 3:6 Wajwerogi woko liweŋ, macalo yam watimo i kom Cikon kabaka me Kecbon; wajwero gaŋi ducu, co wa ki mon ki litino.
Nwoyo Cik 3:7 Ento lim makwo ducu ki jami ma wayako ki i gaŋi watero odoko mewa.
Nwoyo Cik 3:8 Kit meno i kare ca wakwanyo lobo meno ki i cin luker aryo pa jo Amor ma yam gitye loka Jordan, nia ki i nota me Amon nio wa i kom got Kermon.
Nwoyo Cik 3:9 (Jo me Cidon gilwoŋo Kermon ni, Cirion, ento jo Amor gilwoŋo ni Cenir.)
Nwoyo Cik 3:10 Yam wamako gaŋi ducu ma i wi cere, kacel ki lobo Gilead ducu ki Bacan, nio kwede wa i Caleka ki Edrei, ma gin aye gaŋi ma i te ker pa Og i lobo Bacan.
Nwoyo Cik 3:11 (Pien Og kabaka me Bacan en aye yam odoŋ kene ki i kin jo Repaim ma yam odoŋ, Nen, kitandane yam obedo ki tanda nyonyo; pud tye i Raba pa jo Ammon, Borre romo yadi aŋwen ki nucu ki lacce yadi aryo, ka gipimo ki yadi me nino ducu-ni.) Reuben, Gad ki nucu kaka pa Manace gunoŋo kabedo i ge Jordan tuŋ wokceŋ (Wel 32.1-42)
Nwoyo Cik 3:12 “I kare meno, i kare ma wacamo lobo ma kenyo, amiyo lobo bot jo pa Reuben ki jo pa Gad, kun waŋe cakke ki i Aroer, ma i dog nota me Amon, kacel ki nucu lobo godi me Gilead ki gaŋi madito ducu ma tye iye.
Nwoyo Cik 3:13 Lobo Gilead mudoŋŋe, ki lobo Bacan ducu, en aye lobo Argob ducu, ma yam obedo i te ker pa Og, yam amiyo bot nucu kaka pa jo Manace. (Lobo Bacan meno ducu gilwoŋo ni lobo pa jo Repaim.
Nwoyo Cik 3:14 Jair, ma jo Manace, yam otero lobo ducu me Argob, en aye Bacan, nio wa i waŋ apokki me lobo pa jo Gecur ki pa jo Maaka, ci ocako nyiŋ gaŋine ki nyiŋe kene ni Kavot-jair, macalo pud tye wa onyoo.)
Nwoyo Cik 3:15 Ci amiyo lobo Gilead bot Makir;
Nwoyo Cik 3:16 ‘ki bot jo pa Reuben ki jo pa Gad amiyo lobo ma a ki i Gilead cito kwede wa i nota me Amon, kun waŋ lobone obedo cwiny kulu, nio kwede wa i kulu Jabok, ma en aye waŋ lobo pa jo Ammon.
Nwoyo Cik 3:17 Amiyogi Araba bene, ma Jordan aye waŋ apokkine, nia wa i nam me Kineret nio kwede i nam me Araba, en aye nam me Kado ma tye i pwor got me Piciga, ma tuŋ wokceŋ.
Nwoyo Cik 3:18 “Dok yam acikowu i kare meno kun awacci, ‘Rwot Lubaŋawu doŋ otyeko miyowu lobo man wucam obed mewu, Oteka lwenywu ducu myero gukat loka ca i nyim omegiwu jo Icrael kun noŋo guruko jami lwenygi;
Nwoyo Cik 3:19 ento monwu ki litinowu matino ki limwu makwo, (pien aŋeyo ni wutye ki lim madwoŋ), gin gibidoŋ i gaŋi madito ma doŋ amiyo botwu-ni,
Nwoyo Cik 3:20 nio ka Rwot doŋ omiyo omegiwu ka yweyo, kit ma omiyowu ka yweyo-ni, ma doŋ gin bene gucamo lobogi ma Rwot Lubaŋawu bimiyogi loka Jordan. Lacen wubidwogo, kun ŋat acel acel dwogo i dul lobone ma doŋ amiyowu-ni.’
Nwoyo Cik 3:21 I kare meno bene yam aciko Yocwa ni, ‘In doŋ ityeko neno ki waŋi gin ducu ma Rwot Lubaŋawu otiyo i kom luker meno aryo-nu; Rwot dok bitimo kit meno i kom ker ducu ma wubio iye ka wukato loka ca.
Nwoyo Cik 3:22 Pe wulworgi, pien Rwot Lubaŋawu aye tye ka lwenyo piwu.’ Lubaŋa pe oye ni Moses oo i lobo Kanaan
Nwoyo Cik 3:23 “Yam abako doga bot Rwot i kare meno kun awaco ni,
Nwoyo Cik 3:24 ‘Ai Rwot Lubaŋawa, in pud icako acaka me nyuto bota, an laticci, kit dit meri ki twero me badi, Lubaŋa mo pe i polo nyo i wi lobo ma twero tiyo kit tic matek twatwal macalo in itimo!
Nwoyo Cik 3:25 Wek koŋ acit anen lobo maber ca ma loka Jordan, lobo godi maber-ri, ki Lebanon bene.’
Nwoyo Cik 3:26 Ento yam kiniga omako Rwot i koma piwu, pe omedo ki winya. Rwot owacca ni, ‘Wek meno doŋ rommi; pe dok inwo loko lok meno bota.
Nwoyo Cik 3:27 Cit iit malo i wi got Piciga, ci itiŋ waŋi malo inen yo tuŋ potoceŋ, ki tuŋ acam ki tuŋ acuc ki tuŋ wokceŋ, inen ducu ki waŋi, pien pe ibiŋolo Jordan man.
Nwoyo Cik 3:28 Ento in icik Yocwa, icuk cwinye, imiye tek; pien en aye bikato loka ca kun telo wi lwak man, ci bimiyogi camo lobo ma ibineno-ni.’
Nwoyo Cik 3:29 Mumiyo wamedde ka bedo i nota mukemo Bet-peor.
Nwoyo Cik 4:1 “Kombeddi wun jo Icrael wuwiny cik ki kop ma giŋolo ma atye ka pwonyowu kwede, wucobgi, wek wubed makwo, wucit wuo i lobo ma Rwot Lubaŋa pa kwarowu tye ka miyowu, wucam obed mewu.
Nwoyo Cik 4:2 Pe wumed lok mo i kom cik ma acikowu kwede-ni, pe wukwany lok mo woko ki i kome, wek wugwok cik pa Rwot Lubaŋawu ma acikowu kwede ducu.
Nwoyo Cik 4:3 Yam wuneno ki waŋwu gin ma Rwot otimo i Baal-peor; pien yam Rwot Lubaŋawu okwanyo i kinwu jo ducu ma gulubo jok Baal me Peor, onekogi woko;
Nwoyo Cik 4:4 ento wun jo ma yam wumoko i kom Rwot Lubaŋawu matek-ki pud wutye makwo ducu wa tin.
Nwoyo Cik 4:5 Nenu, doŋ atyeko pwonyowu ki cik mapatpat ki gin ma Rwot oŋolo, macalo Rwot Lubaŋana ocika kwede, wek wulubgi i lobo ma wucok donyo iye me camone-ni.
Nwoyo Cik 4:6 Wugwokgi, wucobgi, pien meno aye bibedo ryekowu ki ŋeyo pinywu i nyim rok mukene, Gin ka giwinyo lwak cik man ducu gibiwacci, ‘Adada, rok man madit-ti tye ki ryeko, dok gin lwak ma giŋeyo piny.’
Nwoyo Cik 4:7 Pien pe tye rok mukene madit ma lubaŋagi bedo cok kwedgi macalo Rwot Lubaŋawa bedo cok kwedwa i kare ducu ma wakok bote.
Nwoyo Cik 4:8 Dok tye rok madit mo ma tye ki lwak cik ki kop ma giŋolo atir ma rom ki cik man ma tin aketo i nyimwuni ce? Moses opoyo wi jo Icrael pi gin mutimme i Koreb
Nwoyo Cik 4:9 “Ento myero wunen maber ni wugwokke kenwu ki cwinywu ducu, wiwu pe owil i kom gin ma wuneno ki waŋwu, wek pire pe oa woko ki i cwinywu i kare me kwowu ducu. Wutit bot litinowu ki likwayowu wek guŋe
Nwoyo Cik 4:10 kit ma yam wucuŋ kwede i nyim Rwot Lubaŋawu i Koreb, ci i nino meno Rwot owacca ni, ‘Cok lwak kacel bota, wek ami guwiny lokka, gupwony lworo an pi kare ducu ma gibedo kwede i wi lobo-ni, dok gin bene gupwony ki litinogi.’
Nwoyo Cik 4:11 Ci yam wubino cok, wucuŋ i te got ma onoŋo got tye ka waŋ ki mac ma oo wa i polo, i dye colpiny ki pol ma ocido licuc.
Nwoyo Cik 4:12 Ci Rwot yam oloko kwedwu ki i dye mac. Yam wuwinyo dwan ŋat ma loko, ento pe wuneno kom gin mo; wuwinyo dwan keken.
Nwoyo Cik 4:13 En yam otitowu pi gicikkene ma en ocikowu ni wucobi, en aye cik apar ma en ocoyogi i kidi aryo ma apada.
Nwoyo Cik 4:14 I kare meno Rwot ocika ni apwonywu ki cik ducu ki gin ma en oŋolo ducu, wek wulubgi i lobo ma wubicito loka ca ka camoneni. Woro cal jogi kelo can
Nwoyo Cik 4:15 “Myero doŋ wugwokke kenwu matek. Yam pe wuneno kom mo i kare ma Rwot oloko iye botwu i Koreb ki i dye mac ca;
Nwoyo Cik 4:16 pi meno wugwokke wek pe wuballe pi payo cal mo piwu kenwu, kadi cal kom gin mo-ni muporo laco nyo dako,
Nwoyo Cik 4:17 nyo muporo lee mo ma tye i wi lobo, nyo winyo mo ma tuk ki bwome i dye yamo,
Nwoyo Cik 4:18 nyo gin mo ma lak alaka i nom, nyo rec mo ma bedo i pii ma i te lobo.
Nwoyo Cik 4:19 Dok wugwokke wuwek tiŋo waŋwu malo i polo; miyo ka wuneno iye cen ki dwe ki lwak lakalatwe, ma gin ducu mony ma i polo, ci cwinywu biterowu ka ryebbe piny i nyimgi ka worogi, kun noŋo Rwot Lubaŋawu omiyogi bot rok ducu ma gitye piny i te polo.
Nwoyo Cik 4:20 Ento yam Rwot okwanyowu ci okelowu woko ki i lobo Ejipt, en lobo ma obedo calo buk mac me teto nyonyo ma otwak me waŋowu, wek wubed jone kikome macalo i kare man.
Nwoyo Cik 4:21 Dok bene yam kiniga omako Rwot i koma piwu, ci okwono kwon ni an pe abiŋolo Jordan, pe abidonyo i lobo maber ma Rwot Lubaŋawu tye ka miyowu me aleyawu.
Nwoyo Cik 4:22 An myero ato woko ki i lobo man, pe myero aŋol loka Jordan; ento wun aye wubiŋolo wukato loka ca pi camo lobo ca maber-ri.
Nwoyo Cik 4:23 Wugwokke wek wiwu pe owil i kom gicikke pa Rwot Lubaŋawu ma yam en oketo kwedwu ci miyo wutiyo cal apaya muporo kom gin mo ma yam Rwot Lubaŋawu ociko ni pe wutim.
Nwoyo Cik 4:24 Pien Rwot Lubaŋawu en mac ma waŋo piny woko, en Lubaŋa ma lanyeko.
Nwoyo Cik 4:25 “Ka doŋ wunywalo litino ki likwayo, ma doŋ wudikke i lobo ca, ka ce wuballe kekenwu pi tiyo cal apaya muporo kom gin mo-ni, kun wutimo gin ma nen marac i waŋ Rwot Lubaŋawu, ma miyo kiniga omake,
Nwoyo Cik 4:26 alwoŋo polo ki lobo gubed caden botwu tin i kom lok man ni, wubito wutum woko oyotoyot ki i lobo ma doŋ wucok ŋolo Jordan ka camone; pe wubiri iye kare malac, ento gibityekowu woko liweŋ.
Nwoyo Cik 4:27 Dok Rwot biketowu woko ata i kin rok mapatpat, ci wubidoŋ ma welwu nok twatwal i dye lurok ka ma Rwot biryemowu wucito iye.
Nwoyo Cik 4:28 Ki kunnu wubiworo iye lwak lubaŋa mapol ma gipayo calgi ki bao nyo ki got, gin ma gitiyo ki ciŋ dano, ma pe gineno piny, pe giwinyo lok bene, kadi cam, kadi ŋweyo piny.
Nwoyo Cik 4:29 Ento ki kunnu en aye wubicako yenyo Rwot Lubaŋawu ci wubinoŋe, ka wuyenyo kore ki cwinywu ducu ki tipowu ducu.
Nwoyo Cik 4:30 Ka piny oloyowu, ma doŋ gin meno ducu opoto i komwu i kare me lacen, wubilokke wudwogo cen bot Rwot Lubaŋawu, ci wubiworo doge.
Nwoyo Cik 4:31 Pien Rwot Lubaŋawu en Lubaŋa ma lakica: pe bitenyowu ata, pe bityekowu woko, wiye pe biwil i kom gicikke ma yam oketo ki kwarowu, ma yam okwoŋo pire botgi.
Nwoyo Cik 4:32 “Koŋ wupeny nino ma yam con ca, ma yam okwoŋo nyimwu cakke i kom nino ma yam Lubaŋa oketo iye dano i wi lobo-ni, ci wupeny kite nia i agikki polo tuŋ cel o kwede i agikkine tuŋ cel, ka yam nyo gin madit macalo man koŋ otine, nyo yam koŋ giwinyo pire ka mo.
Nwoyo Cik 4:33 Yam koŋ tye rok mo ma guwinyo dwan lubaŋa mo ma loko kun lokke a ki i dye mac, kit ma yam wun wuwinyo, ci pud gubedo makwo?
Nwoyo Cik 4:34 Nyo yam koŋ lubaŋa mo otemo cito ka kwanyo rok mo pire kene ki i kin rok mukene, kun otemo cwinygi i yo mapol, ki lanyut ki taŋo ki lweny, pi bade matek ki ciŋe ma oryeyo ki pi gin ma kelo lworo madwoŋ, ma rom ki gin ducu ma yam Rwot Lubaŋawu otimo i lobo Ejipt kun wuneno ki waŋwu?
Nwoyo Cik 4:35 Yam ginyuto botwu wek wuŋe ni Rwot aye Lubaŋa; pe tye mo mukene doki.
Nwoyo Cik 4:36 Oweko wuwinyo dwane ma a ki i polo pi tiro kitwu; dok onyutowu macce madit i wi lobo, ka dok wuwinyo lokke ki i dye mac.
Nwoyo Cik 4:37 En yam omaro kwarowu, oyero likwayogi ma gunywalo, ci okwanyowu woko ki i Ejipt pi tekke madwoŋ, ma en kikome tye kwedwu,
Nwoyo Cik 4:38 kun ryemo rok madito ki matego makatowu ki i nyimwu pi kelowu i lobogi, wek omiwu lobogi wucam obed mewu macalo i kare man.
Nwoyo Cik 4:39 Myero doŋ wuŋe tin, dok wuket i cwinywu, ni Rwot aye Lubaŋa ma tye malo i polo ki piny i wi lobo; pe tye mo mukene.
Nwoyo Cik 4:40 Pi meno wumak cikke ki gin ma ociko ducu ma tin acikowu kwede, wek nyimwu obed leŋ, ki nyim litinowu ma bilubowu bene obed leŋ, wek wuri pi kare malac i lobo ma Rwot Lubaŋawu tye ka miyowu-ni matwal.”
Nwoyo Cik 4:41 I kare meno Moses opoko gaŋi adek pat yo tuŋ wokceŋ loka Jordan,
Nwoyo Cik 4:42 wek lunek dano guriŋ iye gular komgi; wek ŋat ma noŋo pe oneko lawote me akaka, kun noŋo mone mo pe i kingi i kare mukato, onoŋ ka laro kwone pi riŋo laro gaŋ mo i kin gaŋi meno.
Nwoyo Cik 4:43 Gin ene: Bejer ma i tim ma bedo cerecere pi jo pa Reuben, Ramot i Gilead pi jo pa Gad ki Golan i Bacan pi jo pa Manace. Acakki nwoyo cik
Nwoyo Cik 4:44 Man aye cik ma yam Moses oketo i nyim jo Icrael;
Nwoyo Cik 4:45 man aye gin lok me caden ducu, ki cik ki gin ma giŋolo ducu ma yam Moses oloko bot jo Icrael i kare ma doŋ gua woko ki i Ejipt.
Nwoyo Cik 4:46 Oloko botgi ki i loka Jordan, i nota ma okemo Bet-peor, i lobo pa Cikon kabaka pa jo Amor ma yam bedo i Kecbon, ma yam Moses ki jo Icrael guloyo ka doŋ gua woko ki i Ejipt.
Nwoyo Cik 4:47 Gucamo lobone ki lobo pa Og kabaka me Becan, gin luker aryo pa jo Amor ma yam gubedo loka Jordan tuŋ wokceŋ.
Nwoyo Cik 4:48 Waŋ lobone ocakke ki i Aroer ma i dog nota me Amon ocito kwede wa i got Cirion, ma en aye Kermon,
Nwoyo Cik 4:49 kacel ki Araba ducu ma i tuŋ wokceŋ me Jordan o kwede wa i nam me Araba ma i pwor got me Piciga.
Nwoyo Cik 5:1 Moses olwoŋo jo Icrael ducu ci owaco botgi ni, “Wun jo Icrael, wuwiny cik ducu ki gin ma giŋolo ma aloko tin ma wuwinyo ki itwu; myero wupwonygi dok wugwokke wek wulubgi.
Nwoyo Cik 5:2 Yam Rwot Lubaŋawa oketo gicikke kwedwa i Koreb.
Nwoyo Cik 5:3 Rwot yam pe oketo gicikke man ki kwarowa, ento ocikke kwedwa wan jo ducu ma watye kany tin makwo-ni.
Nwoyo Cik 5:4 Rwot yam oloko kwedwu waŋ ki waŋ i te got ki i dye mac,
Nwoyo Cik 5:5 ma kun an acuŋ i kin Rwot ki wun i kare meno kun atito botwu lok pa Rwot; pien yam wubedo ka lworo mac, ci pe wumedo ki ito malo wa i wi got. En yam owaco ni,
Nwoyo Cik 5:6 “ ‘An a Rwot Lubaŋani ma yam akwanyi woko ki i lobo Ejipt, i ot me opii.
Nwoyo Cik 5:7 “ ‘Pe ibed ki lubaŋa mukene, kono an kena.
Nwoyo Cik 5:8 “ ‘Pe iti cal apayani mo, nyo cal gin mo ma tye malo i polo, nyo gin ma tye piny i wi lobo, nyo gin ma tye i pii ma i te lobo.
Nwoyo Cik 5:9 Pe iryebbe piny i nyimgi, pe iworgi; pien an aye a Rwot Lubaŋani, an Lubaŋa ma lanyeko, Aketo can i kom likwayo pi bal pa kwarogi nio i yalwak me adek ki me aŋwen pa jo ma kwera,
Nwoyo Cik 5:10 ento anyuto mar ma pe lokke i kom jo alip ki alip ma gimara, ma gimako cikka.
Nwoyo Cik 5:11 “ ‘Pe ilwoŋ nyiŋ Rwot Lubaŋani me nono; pien Rwot bimiyo kop loyo dano ma lwoŋo nyiŋe me noŋo.
Nwoyo Cik 5:12 “ ‘Gwok nino me cabit, ikwer obed maleŋ, kit ma yam Rwot Lubaŋani ociki.
Nwoyo Cik 5:13 Ibitic matek pi nino abicel, kun itiyo iye ticci ducu;
Nwoyo Cik 5:14 ento nino me abirone en aye cabit pa Rwot Lubaŋani. I nino meno pe igud iye tic mo, in kikomi, nyo wodi, nyo nyari, kadi opiini nyo aŋecani, kadi twonni nyo kanani nyo dyaŋŋi mo ducu, kadi labedo ma bedo i gaŋwu, wek opiini ki aŋecani guywe macalo in.
Nwoyo Cik 5:15 Myero ipo ni, yam in ibedo opii i lobo Ejipt, ci Rwot Lubaani okwanyi woko ki kunnu ki twero me bade ki ciŋe ma oryeyo; mumiyo Rwot Lubaŋani ociki ni igwok nino me cabit.
Nwoyo Cik 5:16 “ ‘Wor woru ki meni, macalo Rwot Lubaŋani ociki, wek iri i lobo, dok wek ibed ma nyimi leŋ, i lobo ma Rwot Lubaŋani bimiyo boti.
Nwoyo Cik 5:17 “ ‘Pe ineki.
Nwoyo Cik 5:18 “ ‘Pe itim abor.
Nwoyo Cik 5:19 “ ‘Pe ikwal gin mo.
Nwoyo Cik 5:20 “ ‘Pe ibed caden me goba i kom lawoti.
Nwoyo Cik 5:21 “ ‘Cwinyi pe opukke i kom dako pa lawoti, pe ipar ot pa lawoti, kadi potone, nyo opiine, nyo aŋecane, nyo twonne, nyo kanane nyo kadi gin mo ma lawoti tye kwede.’
Nwoyo Cik 5:22 “Rwot yam oloko lok man bot jowu mucokke ducu kun loko ki dwan maloŋo ki i dye mac ki pol ki colpiny ma ocido licuc; pe dok omedo iye lok mukene. Yam en ocoyo lok man ducu i kom kidi aryo ma apada, omiyogi bota. Lworo pa lwak (Nia 20.18-21)
Nwoyo Cik 5:23 “Ka yam wuwinyo dwan man ma a ki i dye colpiny, kun got tye ka waŋ ki mac, wubino bota cok, ludito wi kakawu ducu, ki ludoŋo mewu.
Nwoyo Cik 5:24 Ci wuwacci, ‘Nen, Rwot Lubaŋawa doŋ onyutowa deyone ki ditte, dok watyeko winyo dwane bene ka katti ki i dye mac; doŋ tin waneno ka Lubaŋa loko ki dano ci dano pud kwo.
Nwoyo Cik 5:25 Doŋ piŋo myero wato kombeddi? Pien mac man madit bityekowa woko; ka pud wamedde dok ka winyo dwan Rwot Lubaŋawa ma loko kwedwa-ni, ci wabito woko.
Nwoyo Cik 5:26 Aŋa ma i kin jo ducu ma gitye ki kom ma yam koŋ owinyo dwan Lubaŋa makwo ma loko ki i dye mac, kit ma wan wawinyo-ni, ci pud gubedo makwo?
Nwoyo Cik 5:27 In inyik cok, iwiny lok ducu ma Rwot Lubaŋawa biloko, ci itit botwa lok ducu ma Rwot Lubaŋawa biloko boti; wan wabiwinyo ci walubo.’
Nwoyo Cik 5:28 “Rwot yam owinyo lokwu ma wuloko bota-ni; ci Rwot owacca ni, ‘Atyeko winyo lok pa jo man ma guloko bota; lok ma guwaco ducu guloko maber.
Nwoyo Cik 5:29 Kono yam gibedo jwijwi ki cwiny macalo meno, me lwora ki me gwoko cikka ducu, wek nyimgi obed leŋ kacel ki pa litinogi matwal, kono ber!
Nwoyo Cik 5:30 Cit iwac botgi ni, “Doŋ wudok i kemawu.”
Nwoyo Cik 5:31 Ento in icuŋ cok ka ŋeta kany, ci abititti lok ducu ma aciko, ki lwak cik ki gin ma aŋolo ducu ma ibipwonyogi kwede, wek gulubgi i lobo ma atye ka miyogi me bedo megi.’
Nwoyo Cik 5:32 Doŋ wun wugwokke wek wulub gin ma Rwot Lubaŋawu ocikowu kwede; pe wuŋak wudok yo tuŋ acuc nyo tuŋ acam.
Nwoyo Cik 5:33 Wuwot kun wulubo yo ducu ma yam Rwot Lubaŋawu ocikowu kwede, wek wubed makwo, wek yo nyimwu obed leŋ, wek wuri pi kare malac i lobo ma wubicamo doko mewu.
Nwoyo Cik 6:1 “Man aye lok ma giciko, ki lwak cik ki gin ma Rwot oŋolo ma Rwot Lubaŋawu ocika ni apwonywu kwede, wek wulubgi i lobo ma wubicito loka ca ka camone,
Nwoyo Cik 6:2 wek wulwor Rwot Lubaŋawu, wun kikomwu ki likwayowu, kun wugwoko cikke ducu ki lok ducu ma en ociko ma atye ka cikowu kwede, nino ducu me kwo mewu, wek wuri i wi lobo pi kare malac.
Nwoyo Cik 6:3 Pi meno, wun jo Icrael wuwiny, wugwokke wek wulubgi, wek nyimwu obed leŋ, wek wunya bene mapol, kit ma Rwot Lubaŋa pa kwarowu yam owaco botwu i lobo ma mol cak ki moo kic-ci.
Nwoyo Cik 6:4 “Wuwiny, wun jo Icrael: Rwot Lubaŋawa en Rwot acel.
Nwoyo Cik 6:5 Mar Rwot Lubaŋani ki cwinyi ducu, ki tiponi ducu ki tekki ducu.
Nwoyo Cik 6:6 Lok magi ducu ma acikowu kwede tin-ni wubiketo i cwinywu;
Nwoyo Cik 6:7 dok wubipwonyo litinowu kwedgi matek. Wulok lok i komgi ma wubedo i odiwu, ki ka wutye ka wot i yo, ka wubuto piny ki ka wua malo.
Nwoyo Cik 6:8 Wutwe i ŋut ciŋwu obed lanyut; wutwe bene i dye tur nyimwu.
Nwoyo Cik 6:9 Dok wubicoyo i kom okar doggola me odiwu, ki i dog gaŋwu. Can ma bibino pi balo cik pa Lubaŋa
Nwoyo Cik 6:10 “I kare ma Rwot Lubaŋawu doŋ otyeko kelowu i lobo ma yam okwoŋo pire bot kwarowu Abraim ki Icaka ki Yakobo, ni ebimiyowu, ma tye iye gaŋi madito ma gibeco, ma yam pe wun aye wugerogi,
Nwoyo Cik 6:11 ki odi ma gupoŋ ki jami ducu ma gibeco ma yam pe wun aye wupoŋo igi, ki bur pii ma gikwinyogi ma pe wun aye wukwinyo, ki poto olok ki poto jeituni ma pe wun aye wupito; ka doŋ wucamo wuyeŋ,
Nwoyo Cik 6:12 ci ber wugwokke wek wiwu pe owil woko i kom Rwot ma yam okwanyowu woko ki i lobo Ejipt, i ot me opii.
Nwoyo Cik 6:13 Wulwor Rwot Lubaŋawu, wuti pi en, wukwoŋ kwoŋwu ki nyiŋe.
Nwoyo Cik 6:14 Pe wulub kor lubaŋa mukene ducu, macalo lwak lubaŋa pa rok mapatpat ma birumowu dyere,
Nwoyo Cik 6:15 pien Rwot Lubaŋawu ma tye i kinwu-ni en Lubaŋa ma lanyeko; wek kiniga pe omak Rwot Lubaŋawu i komwu, miyo en bityekowu woko liweŋ ki i wi lobo.
Nwoyo Cik 6:16 “Pe wuom i Rwot Lubaŋawu, macalo yam wuomo kwede iye i Maca.
Nwoyo Cik 6:17 Wuket cwinywu ka gwoko lok ducu ma Rwot Lubaŋawu ociko, ki lokke me caden, ki cikke ducu ma en ocikowu kwede.
Nwoyo Cik 6:18 Dok wubitiyo gin ma nen atir dok maber i waŋ Rwot, wek nyimwu obed leŋ, wek wucit wucam lobo maberri ma yam Rwot okwoŋo pire ni ebimiyo bot kwarowu,
Nwoyo Cik 6:19 kun wuryemo lukworwu woko ducu ki i nyimwu, macalo Rwot yam owaco.
Nwoyo Cik 6:20 “I kare me anyim, ka latinni bipenyi ni, ‘Lok man me caden kono te lokke aŋo, ki lwak cik ducu ki gin ma giŋolo ma Rwot Lubaŋawa ocikowa kwede-ni?’
Nwoyo Cik 6:21 ci ibiwaco ki latinni ni, ‘Wan yam onoŋo wabedo opii pa Parao i Ejipt, ci Rwot okwanyowa ki i Ejipt pi twero me bade.
Nwoyo Cik 6:22 Yam Rwot onyuto lwak lanyut ki taŋo madito dok malit twatwal i kom lobo Ejipt ki i kom Parao ki i kom jo ma i ode ducu ma waneno ki waŋwa.
Nwoyo Cik 6:23 Okwanyowa woko ki kunnu wek ekelwa wa kany, eminiwa lobo ma yam okwoŋo pire ni ebimiyo bot kwarowa.
Nwoyo Cik 6:24 Rwot yam ocikowa ni walub cik magi ducu, dok ni walwor Rwot Lubaŋawa wek wabed maber nakanaka, wek en ogwokwa wabed makwo, macalo koni watye-ni.
Nwoyo Cik 6:25 Ka wagwokke wek wacob lok man ducu ma gicikowa kwede ki i nyim Rwot Lubaŋawa, macalo en yam ocikowa kwede, miyo wabedo jo ma kitwa atir.’
Nwoyo Cik 7:1 “Rwot Lubaŋawu tye ka terowu i lobo ma wubidonyo iye ka camone me bedo mewu, dok en biryemo rok mapol woko ki i nyimwu, jo Kit, jo Girgac, jo Amor, jo Kanaan, jo Periji, jo Kiv ki jo Jebuc, gin rok ducu abiro ma gidito dok gitego makatowu.
Nwoyo Cik 7:2 Ka Rwot Lubaŋawu omiyogi i ciŋwu ci wuloyogi, ci myero wudyergi i ciŋ Rwot, wujwergi woko liweŋ, Pe wuket gicikke mo kwedgi, pe wutimgi kica.
Nwoyo Cik 7:3 Pe wunyomme kwedgi kun wumiyo anyirawu bot awobegi nyo wunyomo anyiragi ki awobewu.
Nwoyo Cik 7:4 Pien gibiloko cwinyawobewu woko, pe dok gibilubo kora, ento gibiworo lubaŋa mogo mukene; ci miyo kiniga mako Rwot i komwu, en bityekowu woko oyot.
Nwoyo Cik 7:5 Ento wubitimogi kit man: wubimuko keno jogigi woko, wubiŋido wir jogi woko, wubitoŋo yadi ma gipito ka ma giworo iye jok ma dako ma gilwoŋo Acera, ki waŋo cal apayagi ki mac.
Nwoyo Cik 7:6 “Pien wun aye wudoko jo maleŋ pi Rwot Lubaŋawu, Rwot Lubaŋawu otyeko yerowu ki i kin rok ducu ma tye i wi lobo wubed jone kikome.
Nwoyo Cik 7:7 Gin mumiyo mar pa Rwot Lubaŋawu omoko i komwu ci oyerowu, pe ni wun aye welwu dwoŋ makato rok mukene, pien onoŋo wun yam wunok i kin rok ducu.
Nwoyo Cik 7:8 Rwot yam okwanyowu woko ki twero me bade, okokowu ki i ot me opii ki i ciŋ Parao kabaka me Ejipt pien en marowu, dok tye ka cobo kwoŋ ma yam en okwoŋo bot kwarowu.
Nwoyo Cik 7:9 Myero doŋ wuŋe ni, Rwot Lubaŋawu en Lubaŋa kikome, Lubaŋa ma genne, ma gwoko gicik kene, dok gwoko mar mere ma pe lokke bot jo ma gimare ki ma gimako lok ma en ociko ducu, nio wa i yalwak alip kulu.
Nwoyo Cik 7:10 Dok co culo kwor i kom jo ma gikwere kikomgi, kun nekogi woko. En pe bijalo dano ma okwere; biculo kwor i kom dano meno kikome.
Nwoyo Cik 7:11 Pi meno wugwokke wek wulub lok ma en ociko ki cik ducu ki gin ma en oŋolo ducu ma acikowu kwedetin. Gum ma bino pi gwoko cik (Levi 26.3-13; Nwo 28.1-14)
Nwoyo Cik 7:12 “Pien wun wuwinyo cik magi ma giŋolo, kun wugwokogi dok wucobogi, miyo Rwot Lubaŋawu bene bigwoko gicikkene kwedwu, ki mar mere ma pe lokke ma yam en okwoŋo pire bot kwarowu.
Nwoyo Cik 7:13 En bimarowu, bimiyowu gum, dok bimiyo wunya mapol; bimiyo gum i kom litino ma wubinywalo ki i kom gin ma bicek i potowu, kalwu ki koŋo vinowu ki moo mewu, kacel ki litino ma dyaŋiwu ki romiwu binywalo, i lobo ma yam en okwoŋo pire bot kwarowu ni ebimiyowu.
Nwoyo Cik 7:14 Gibimiyowu gum makato rok ducu; pe binen laco mo nyo dako mo ma bibedo lalur i kinwu nyo i kin limwu makwo.
Nwoyo Cik 7:15 Rwot bikwanyo kit two ducu woko ki i kinwu; pe biketo i komwu two mo i kin two maraco me Ejipt ma wun wuŋeyo-ni, ento biketogi i kom jo ducu ma kwerowu.
Nwoyo Cik 7:16 Wun bene wubityeko rok ducu ma Rwot Lubaŋawu biketogi i ciŋwu; kica pe omakwu i komgi. Pe wubiworo lubaŋagi, pien bidoko owic botwu.
Nwoyo Cik 7:17 “Ka ilwodo lok ki i cwinyi ni, ‘Rok magi ducu gin gidito makato an, abicamogi niŋniŋ?’
Nwoyo Cik 7:18 pe ibibedo ki lworo mo i komgi, ento ibipo gin ma yam Rwot Lubaŋawu otiyo i kom Parao ki i kom jo Ejipt ducu.
Nwoyo Cik 7:19 Ibipo kit ma yam otemo kwede cwinygi ki tic madito kun ineno ki waŋi, kacel ki lanyut ki taŋo mapol, ki twero me bade ki ciŋe ma oryeyo, ma Rwot Lubaŋawu yam okwanyi kwede woko ki kunnu; Rwot Lubaŋawu bitiyo kit meno i kom rok ducu ma ibedo ka lworogi-ni.
Nwoyo Cik 7:20 Dok bene Rwot Lubaŋawu bicoro pino jobi i kingi, nio waŋ ma jo ma yam gudoŋ, ki jo ma gikanne woko ki boti doŋ ginekogi woko.
Nwoyo Cik 7:21 Pe atiba omaki i komgi, pien Rwot Lubaŋawu tye i kinwu, ma en Lubaŋa madit ma ryaŋo kom dano.
Nwoyo Cik 7:22 Rwot Lubaŋawu bijero rok magi woko ki i nyimwu motmot; pe wutwero tyekogi ducu oyotoyot, miyo gi-tim bimedde mapol, ma okato komwu woko.
Nwoyo Cik 7:23 Ento Rwot Lubaŋawu bimiyogi i ciŋwu, ci bibaŋogi woko matek twatwal, nio ka wutyekogi woko.
Nwoyo Cik 7:24 Dok en bimiyo lukergi i ciŋwu, ci wubimiyo nyiŋgi rwenyo woko piny i te polo. Pe binen dano mo ma bicuŋ ka lweny i komwu, nio ka wutyekogi woko.
Nwoyo Cik 7:25 Cal lubaŋagi ma gipayo apaya wubiwaŋogi woko ki mac. Pe wubiparo ryal ki jabu ma gimwono i komgi pe wubikwanyo me bedo mewu, wek pe odok owic me makowu; pien meno aye gin me kwer mada ki bot Rwot Lubaŋawu.
Nwoyo Cik 7:26 Pienno pe ibikelo gin me kwer i odi, miyo odi doko gin ma gilamo kome, macalo eno Myero ikwer woko adada, ica pire woko matwal; pien gin ma doŋ gilamo kome me aneka.
Nwoyo Cik 8:1 “Cik ducu ma atye ka cikowu kwede tin-ni ber, wunen ni wulubo gi, wek wubed makwo, wunya mapol, wucit wucam lobo ca ma yam Rwot okwoŋo pire ni ebimiyo bot kwarowu.
Nwoyo Cik 8:2 Dok myero wupo kom yo ducu ma yam Rwot Lubaŋawu otelowu iye i tim pi mwaka pyeraŋwen, wek emi wudok mamwol, kun temo iwu wek eŋe gin ma tye i cwinywu, ka nyo wubimako cikke, nyo pe.
Nwoyo Cik 8:3 Kit meno en omiyo wudoko mamwol, dok omiyo kec onekowu, ci opitowu ki manna ma onoŋo yam pe wuŋeyo, kadi wa kwarowu bene yam pe guŋeyo; wek oniaŋwu ni, dano pe kwo ki kwon keken, ento dano kwo ki lok ducu ma a ki i dog Rwot.
Nwoyo Cik 8:4 Boŋŋi arukawu yam pe guti gutum woko ki i komwu, tyenwu bene yam pe okwot, i kin mwaka pyeraŋwen kulu.
Nwoyo Cik 8:5 Doŋ myero wuŋe ki i cwinywu ni, Rwot Lubaŋawu tye ka tiro kitwu macalo dano tiro kwede kit latinne.
Nwoyo Cik 8:6 Pi meno, wugwok cik ducu pa Rwot Lubaŋawu, kun wuwoto ma wulubo yone dok kun wulwore.
Nwoyo Cik 8:7 Pien Rwot Lubaŋawu tye ka terowu i lobo maber, ma opoŋ ki lwak nota ora ma igi ki pii, ki waŋ it ki waŋ pii maloŋo, ma gimol ki i nota ki i wi godi.
Nwoyo Cik 8:8 En lobo ma ceko ŋano ki cayiri, ki ma ceko olok ki oduro ki okwer pomegranat, lobo ma moo jeituni ki moo kic dwoŋ iye.
Nwoyo Cik 8:9 En lobo ma wubicamo iye cam mabup laboŋo can gin mo, ka ma gin mo pe birem iye botwu; en lobo ma gweŋŋe bedo nyonyo, ka ma wubikwinyo iye mola ki i cere.
Nwoyo Cik 8:10 Wubicam wubiyeŋ, ci wubipwoyo Rwot Lubaŋawu pi lobo maber ma omiyowu- ni. Wilwic i kom Rwot bikelo can
Nwoyo Cik 8:11 “Wugwokke kekenwu wek pe wiwu owil woko i kom Rwot Lubaŋawu, kun pe doŋ wugwoko lok ma en ociko; ki gin ma oŋolo, ki lwak cikke ducu ma atye ka cikowu kwede tin;
Nwoyo Cik 8:12 wek wiwu pe ocak doko dito ka doŋ wucamo, wuyeŋ, ma doŋ wugero odi mabeco ma wubedo iye,
Nwoyo Cik 8:13 dok ka dyaŋiwu ki romiwu doŋ onya mapol, ki ryalwu ki jabuwu omedde madwoŋ, ki jami ducu ma wutye kwedgi doŋ onya omedde madwoŋ.
Nwoyo Cik 8:14 Pe wiwu owil woko i kom Rwot Lubaŋawu, ma yam okwanyowu woko ki i lobo Ejipt, ki i ot me opii ca,
Nwoyo Cik 8:15 ma yam otelo wiwu wuwok kwede i tim malac ki malik bene, ma tye iye lwak twol ma kwirgi kec, ki oton, ki lobo ma orwo pii mako iye dano, ma pii pe iye-ni, ci en okelowu pii mua ki i pata got.
Nwoyo Cik 8:16 En bene opitowu i tim ki manna ma yam kwarowu pe giŋeyo, wek elokwu wudok mwol, kun temo ki cwinywu, wek otimwu ber lacen.
Nwoyo Cik 8:17 Wugwokke wuwek Lwodo lok ki i cwinywu ni, ‘Tek koma ki twero me bada gira aye omiyo alimo lonyo man.’
Nwoyo Cik 8:18 Wun wubipo i kom Rwot Lubaŋawu, pien en aye ma miyowu tek me limo lonyo; wek en omok gicikkene ma yam okwoŋo pire bot kwarowu, macalo pud tye wa kombeddi.
Nwoyo Cik 8:19 Ka ce wiwu owil woko i kom Rwot Lubaŋawu, ci wucako lubo kor lwak lubaŋa mukene, ki tiyo botgi ki ryebbe piny i nyimgi, atitowu atyer tin ni, wubito wutum woko liweŋ.
Nwoyo Cik 8:20 Wubito wutum woko macalo lurok ma Rwot tye ka miyogi to gitum woko ki i nyimwu-ni, pien pe wumedo ki woro dog Rwot Lubaŋawu.
Nwoyo Cik 9:1 “Wuwiny, wun jo Icrael; wubikato loka Jordan tin, wek wucit ka camo lobo pa rok madito ki matego makatowu, ki gaŋi bene madito, ma gigoyo iye cel matek ma o wa i polo,
Nwoyo Cik 9:2 rok madit ma giboco, likwayo pa jo Anak, ma wuŋeyogi, ma yam doŋ wuwinyo nyiŋgi kun giwaco ni, ‘Aŋa ma twero cuŋ i nyim likwayo pa Anak?’
Nwoyo Cik 9:3 Pi meno myero wuŋe lok man tin ni, Ŋat ma tye ka wot i nyimwu macalo mac ma waŋo piny en aye Rwot Lubaŋawu; en aye bityekogi, en aye bitayogi woko ki i
Nwoyo Cik 9:4 “Ka doŋ Rwot Lubaŋawu otyeko ryemogi woko ki i nyimwu, pe wulwod lok ki i cwinywu ni, ‘Pi an ma abedo ma kita atir en aye omiyo Rwot okela ka camo lobo- ni’; kun kono pi bal maraco ma rok meno ducu gitimo aye omiyo Rwot biryemogi woko ki i nyimwu.
Nwoyo Cik 9:5 Pe wubicito ka camo lobogi pi kitwu ma atir, nyo pi leŋ iwu, ento pi bal maraco ma rok meno ducu gitimo en aye omiyo Rwot Lubaŋawu biryemogi woko ki i nyimwu, dok wek ecob lok ma yam okwoŋo bot kwarowu Abraim ki Icaka ki Yakobo. Jemo pa jo Icrael i Koreb (Nia 31.18–32.35)
Nwoyo Cik 9:6 “Myero doŋ wuŋe ni, pe pi kitwu ma atir en aye omiyo Rwot Lubaŋawu bimiyowu lobo man maber-ri wek wucam; pien wun jo ma ŋutwu tek.
Nwoyo Cik 9:7 Ber wupo, dok bene wiwu pe owil kit ma yam Rwot Lubaŋawu obedo ki akemo i tim. Nia wa i nino ma yam wua iye ki i lobo Ejipt, o kwede wa i kare ma wuo i kabedo-ni, wubedo lujemo i kom Rwot.
Nwoyo Cik 9:8 Kadi wa i Koreb wumiyo Rwot obedo ki akemo, ci yam Rwot kiniga omake i komwu twatwal, omiyo onoŋo cok ka tyekowu woko.
Nwoyo Cik 9:9 I kare ma yam aito malo i wi got ka gamo kidi aryo ma apada-ni, kidi me gicikke ma yam Rwot oketo kwed wu, ci abedo i wi got, ari nino pyeraŋwen dyeceŋ ki dyewor kun pe acamo dok pe amato pii bene.
Nwoyo Cik 9:10 Ci Rwot omiya kidi aryo ma apada ma Lubaŋa onoŋo ocoyo ki ciŋe, kun ocoyo i komgi lwak lok ducu ma yam Rwot obedo ka loko i wi got ki i dye mac, i nino ma yam lwak ocokke iye ca.
Nwoyo Cik 9:11 Ka nino pyeraŋwen ki dyewor pyeraŋwen doŋ okato, Rwot omiya kidi meno aryo ma apada, gin kidi me gicikke.
Nwoyo Cik 9:12 Ka dok Rwot owacca ni, ‘A malo, icit ilor piny ki kany oyot, pien joni ma yam ikelogi ki i Ejipt gutyeko balle woko, Gulokke, gubarre woko oyot nia ki i yo ma yam acikogi kwede, gutimo gigi cal jabu ma giliyo aliya.’
Nwoyo Cik 9:13 “Rwot dok omedde ki lok kun wacca ni, ‘Atyeko neno jo man, ci nen, gin jo ma ŋutgi tek.
Nwoyo Cik 9:14 Weka gira, weka doŋ atyekgi woko liweŋ; abijwayo nyiŋgi woko ki i te polo, ci abimiyo in idoko rok matek twatwal ki madit makatogi.’
Nwoyo Cik 9:15 Ci alokke, alor piny ki i wi got, kun got tye ka waŋ ki mac. Onoŋo amako kidi apada aryo me gicikke ki ciŋa aryo ducu.
Nwoyo Cik 9:16 Ka aneno, ci nen, wutyeko timo bal i nyim Rwot Lubaŋawu, Onoŋo wutimo giwu cal wod twon ma giliyo aliya, kun wulokke, wubarre woko oyot ki i yo ma yam Rwot ocikowu kwede-ni.
Nwoyo Cik 9:17 Ci ame ko kidi aryo ma apada ca, abologi woko piny ki i ciŋa aryo ducu, atyerogi woko ki i waŋwu.
Nwoyo Cik 9:18 Lacen abuto aryeba cwiny i nyim Rwot nino pyeraŋwen dyeceŋ ki dyewor kit ma con ca; pe acamo, pe amato pii bene, pi lwak bal ducu ma wubedo ka timone, kun wutimo gin ma nen marac i waŋ Rwot ma omiyo kiniga omake.
Nwoyo Cik 9:19 Pien onoŋo lworo omaka pi kiniga pa Rwot ki akecane malyet i komwu ma onoŋo cok ka tyekowu woko. Ento Rwot owinya wa i kare meno bene.
Nwoyo Cik 9:20 Kiniga yam omako Rwot i kom Aron bene matek, omiyo onoŋo doŋ cok ka neke wo ko; ento i kare ca alego pi Aron bene.
Nwoyo Cik 9:21 Dok akwanyo balwu, en aye wod twon ma wutimo-ni, ci awaŋo woko ki mac, aodo, arego woko mapwot, nio ka odoko apwa; ci aonyo apwane i kulu ma mol piny a ki i wi got.
Nwoyo Cik 9:22 “Dok bene yam i Tabera, ki i Maca ki i Kibrot-atava wubedo ka mi yo Rwot bedo ki akemo.
Nwoyo Cik 9:23 Ka yam Rwot ocwalowu nia ki i Kadec-barnea kun waco ni, ‘Wucit, wucam lobo ma doŋ amiyowu-ni’, ci wujemo woko i kom cik pa Rwot Lubaŋawu; yam pe wugene, pe wuworo doge.
Nwoyo Cik 9:24 Wun wubedo lujemo i kom Rwot nia wa i nino ma yam acako ŋeyowu iye-ni.
Nwoyo Cik 9:25 “Kit meno abuto aryeba cwiny i nyim Rwot nino pyeraŋwen dyeceŋ ki dyewor, pien onoŋo Rwot owaco ni emito tyekowu woko.
Nwoyo Cik 9:26 Ci yam alego bot Rwot ni, ‘Ai Rwot Lubaŋa, pe ityek lwakki woko, ma gin aye gipinnyi ma yam ikokogi pi ditti, ma ikwanyogi woko ki i Ejipt pi twero me badi.
Nwoyo Cik 9:27 Ber ipo i kom luticci Abraim, Icaka ki Yakobo. Pe ibed ka paro pi tek ŋut pa rok man, nyo pi timgi maraco, nyo pi balgi,
Nwoyo Cik 9:28 wek jo me lobo ma yam ikwanyowa ki iye-ni pe gubed ka waco ni,. Pien onoŋo terogi i lobo ma yam ocikke pire botgi doŋ oloyo Rwot woko, dok pien onoŋo yam kara dag wangi, en aye omiyo okwanyogi woko, wek enekgi woko i dye tim.
Nwoyo Cik 9:29 Pien gin aye lwakki, gin gipinnyi, ma doŋ ikelogi woko ki tekki madwoŋ ki pi ciŋi ma iryeyo.’
Nwoyo Cik 10:1 “I kare meno Rwot owacca ni, ‘Muk kidi ma apada aryo, ipagi macalo mukwoŋo ca; ci ibin bota i wi got malo, dok ipa canduk me bao.
Nwoyo Cik 10:2 Abicoyo i kom kidi ma apada-nu lok ma yam tye i kom kidi ma apada mukwoŋo ma yam ityero woko ca, ci ibiketogi i canduk.’
Nwoyo Cik 10:3 Kit meno atimo canduk ki bao yat lalwii, ci amuko kidi ma apada aryo, apayo ma rom ki macon ca, aito malo i wi got kun amako kidi ma apada aryo-nu i ciŋa.
Nwoyo Cik 10:4 Rwot ocoyo i kom kidi-nu macalo yam okwoŋo coyo, gin cik apar ma yam oloko ki wun i wi got ki i dye mac i nino ma yam wucokke iye ca; ci Rwot omiyogi bota.
Nwoyo Cik 10:5 Lacen alokke, alor piny ki i wi got, ci aketo kidi ma apada aryo-nu i canduk ma yam apayo-ni; gin pud gitye ene, kit ma yam Rwot ocika kwede.
Nwoyo Cik 10:6 (Jo Icrael gua ki i Beerot Benejaakan, guo Mocera. Aron oto ki kunnu, giyike bene kunnu; ci wode Eleajar oleyo ka tyene i tic me bedo ajwaka pa Lubaŋa.
Nwoyo Cik 10:7 Gua ki kunnu, guwoto guo i Gudugoda, ki nia ki i Gudugoda guo Jotibata, en aye lobo ma tye iye lwak nota ora ma igi ki pii.
Nwoyo Cik 10:8 I kare meno en aye Rwot ocako poko kaka pa Lulevi pat, gubed lutiŋ canduk me gicikke pa Rwot, gucuŋ i nyim Rwot kun gitiyo bote, dok gulam gum i nyiŋe, nio wa i nino man.
Nwoyo Cik 10:9 En gin mumiyo jo pa Levi pe gitye ki dul lobo mo nyo ginaleya mo i kin omegigi; Rwot aye ginaleyagi, kit macalo Rwot Lubaŋawu yam owaco botgi.)
Nwoyo Cik 10:10 “Yam abedo i wi got macalo i kare mukwoŋo ca, abedo nino pyeraŋwen dyeceŋ ki dyewor; ci Rwot dok owinya i kare meno bene, omiyo Rwot pe dok mito tyekowa woko.
Nwoyo Cik 10:11 Lacen Rwot owacca ni, ‘A malo, imed wotti kun itelo wi lwak, wek gudony, gucam lobo ma yam akwoŋo pire bot kwarogi ni abimiyogi.’ Gin ma Lubaŋa mito ki botwa
Nwoyo Cik 10:12 “Doŋ kombeddi, wun jo Icrael, gin ma Rwot Lubaŋawu mito ki botwu en ene keken ni, wulwor Rwot Lubaŋawu ki cwinywu ducu ki tipowu ducu,
Nwoyo Cik 10:13 dok wugwok gin ducu ma en ociko ki cik mapatpat ma acikowu kwede tin wek wubed doŋ maber.
Nwoyo Cik 10:14 Nen, Rwot Lubaŋawu aye rwot me polo, ki polo ma malo makato ducu, ki lobo ki jami ma tye ducu liweŋ.
Nwoyo Cik 10:15 Ento kadi bed kumeno, Rwot oketo cwinye i kom kwarowu, omarogi, oyero likwayogi ma gulubogi, ma gin aye wun, ki i kin rok ducu macalo wa i kare man.
Nwoyo Cik 10:16 Pienno, wubed jo ma gulirre wa i cwinygi, pe wubed jo ma ŋutgi tek.
Nwoyo Cik 10:17 Pien Rwot Lubaŋawu aye Lubaŋa pa lubaŋa ducu ki Rwot pa rwodi. En Lubaŋa madit, ma tye ki tek, ma ryaŋo kom dano; pe dworo kor dano mo, pe giwilo ki lim.
Nwoyo Cik 10:18 En ŋolo kop pa litino kic atir, ki pa mon to, dok maro lubedo bene, miyogi cam ki boŋŋi.
Nwoyo Cik 10:19 Wun bene myero wumar lubedo, pien yam wubedo lubedo i lobo Ejipt.
Nwoyo Cik 10:20 Wulwor Rwot Lubaŋawu; wuti bote kun wumoko i kome matek, dok wukwoŋ kwoŋwu ki nyiŋe keken.
Nwoyo Cik 10:21 En aye ma myero wupake; en Lubaŋawu ma yam otimo botwu tim man ducu madito ki ma ryaŋo kom dano, ma waŋwu doŋ oneno-ni.
Nwoyo Cik 10:22 Kwarowu yam gucito i Ejipt kun gin jo pyerabiro keken; ci tin Rwot Lubaŋawu doŋ omiyo wunya mapol macalo lwak lakalatwe me polo.
Nwoyo Cik 11:1 “Mar Rwot Lubaŋani, lub cikke i kare ducu, cik mapatpat ma oketo ki oŋon me cikke ki lok ma en oŋolo ducu.
Nwoyo Cik 11:2 Tin doŋ wutam, (pien pe atye ka lok ki litinowu ma yam pe giŋeyo dok ma pe guneno), wutam kit ma Rwot Lubaŋawu opwonyowu kwede pi tiro kitwu, wutam pi ditte ki bade matek ki ciŋe ma oryeyo-ni,
Nwoyo Cik 11:3 ki lwak lanyut ki ticce ma otiyo i Ejipt i kom Parao kabaka me Ejipt ki i kom lobone ducu;
Nwoyo Cik 11:4 ki gin ma otimo i kom mony pa jo Ejipt ki i kom aguraguragi ducu ki gadigadigi, ki kit ma yam omiyo pii me Nam Makwar omwonyogi woko i kare ma giryemo korwu-ni, ki kit ma Rwot otyekogi woko kwede nio wa i kare man.
Nwoyo Cik 11:5 Dok wutam gin ma yam otimo i komwu i tim nio ka wubino wuo i kabedo man;
Nwoyo Cik 11:6 wupo bene gin ma en otiyo i kom Datan ki Abiram ma awobe pa Eliab wod pa Reuben; ki kit ma yam lobo oŋamo kwede doge ci omwonyogi woko ki jo ma i otgi ducu ki kemagi ducu;
Nwoyo Cik 11:7 pien wutyeko neno ki waŋwu tic madito ma Rwot yam otiyo ducu. Gum ma binen i lobo ma Rwot ocikke me miyogi
Nwoyo Cik 11:8 “Wumak cikka ducu ma acikowu kwede tin-ni, wek wubed ki tek me cito i lobo ma wubicito loka ca ka camone obed mewu, wucam,
Nwoyo Cik 11:9 dok wek wuri pi kare malac i lobo ma yam Rwot okwoŋo pire bot kwarowu, ni ebimiyogi wa ki likwayogi bene, en lobo ma mol cak ki moo kic.
Nwoyo Cik 11:10 Pien lobo ma wubidonyo iye ka camone-ni pe rom ki lobo Ejipt ka ma yam wua iye-ni, ka ma yam wucoyo iye kodiwu ka dok wubaro waŋ piine ki tyenwu, macalo poto dek ma gicamo pote-ni.
Nwoyo Cik 11:11 Ento lobo ma wucito loka ca ka camone obed mewu obedo lobo godi ki nota-gu, ma mato pii kot ma cwer a ki i polo;
Nwoyo Cik 11:12 en aye lobo ma Rwot Lubaŋawu gwoko; waŋ Rwot Lubaŋawu bedo i kome nino ducu, nia i acakki mwaka o wa i agikki mwaka ducu.
Nwoyo Cik 11:13 “Ka wubilubo cikka ducu ma acikowu kwede tin-ni, ni wumar Rwot Lubaŋawu, wuti bote ki cwinywu ducu ki tipowu ducu,
Nwoyo Cik 11:14 ci en bimiyo kot cwer i lobowu i karene, i poto kot ki kot oro-gu, wek wucek kalwu ki koŋo vinowu ki moowu.
Nwoyo Cik 11:15 Dok en bimiyowu lum i oletwu me cam pa lim makwo, miyo wubinoŋo, cam ma yeŋowu.
Nwoyo Cik 11:16 Wugwokke wek pe gibwolwu, miyo wulokke: wubarre woko, wutiyo bot lwak lubaŋa mukene, wuworogi bene,
Nwoyo Cik 11:17 miyo kiniga mako Rwot i komwu, ci geŋo polo, juko kot pe cwer, miyo lobo pe ceko cam, ci wuto wutum woko oyotoyot ki i lobo maber ma Rwot bimiyowu-ni.
Nwoyo Cik 11:18 “Wubiketo lok magi ducu i cwinywu ki i tamwu; wubitweyogi i ŋut ciŋwu obed me lanyut, dok gubed me atweya i dye tur nyimwu.
Nwoyo Cik 11:19 Wupwony litinowu ki lok magi, wubed ka lok komgi ka wubedo i odiwu, ka wutye ka wot i yo, ka wubuto piny ki ka wua malo.
Nwoyo Cik 11:20 Dok wuco lok magi i yat doggola odiwu, ki i dog gaŋwu,
Nwoyo Cik 11:21 wek wun ki likwayowu wuri pi mwaka mapol i lobo ma yam Rwot okwoŋo pire bot kwarowu ni ebimiyogi pi kare ducu ma polo pud bibedo malo ka wi lobo.
Nwoyo Cik 11:22 Ka ce wubigwokke wek wulub cik man ducu ma atye ka cikowu kwede ni wulubi, kun wumaro Rwot Lubaŋawu, ma wulubo yone ducu, ma wucuŋ i kome matek,
Nwoyo Cik 11:23 ci Rwot biryemo rok mukene woko ducu ki i nyimwu, miyo wucamo lobo pa rok madito ki matego makatowu.
Nwoyo Cik 11:24 Kabedo ducu ma tyenwu binyono bibedo mewu; ci lobo ma wubiloyo bibedo nia wa i tim nio wa i Lebanon, ki nia wa i Kulu, ma en aye kulu Euprate, nio wa i nam ma yo tuŋ potoceŋ.
Nwoyo Cik 11:25 Pe tye dano mo ma bicuŋ i nyimwu; Rwot Lubaŋawu biketo lworo ki atiba piwu i kom lobo ducu ma tyenwu binyonone, kit ma yam ocikowu kwede-ni.
Nwoyo Cik 11:26 “Nen, tin aketo i nyimwu gum ki ceno dano:
Nwoyo Cik 11:27 gum bibino ka ce wulubo cik pa Rwot Lubaŋawu ma atye ka cikowu kwede tin- ni,
Nwoyo Cik 11:28 ci ceno dano bi bino ka ce pe wulubo cik pa Rwot Lubaŋawu, ento noŋo wulokke, wubarre woko nia ki i yo ma acikowu kwede tinni ci dok wulubo kor lubaŋa mukene ma yam pe wuŋeyo.
Nwoyo Cik 11:29 Ka Rwot Lubaŋawu doŋ okelowu i lobo ma wubicito iye ka camone-ni, ci wubiketo gum obed i kom got Gerijim, ki ceno dano bibedo i kom got Eba!.
Nwoyo Cik 11:30 Gin godi-nu gitye loka Jordan, ma but piny yo tuŋ potoceŋ, tuŋ ka ma ceŋ poto iye-ni, i lobo pa jo Kanaan ma gibedo i Araba, ma okemo Gilgal, ma ka ŋet yadi kworo me More;
Nwoyo Cik 11:31 Wubiŋolo Jordan, wukato loka ca ka camo lobo ma Rwot Lubaŋawu bimiyowu. Ka doŋ wucamo, ma wubedo iye,
Nwoyo Cik 11:32 ci wugwokke wek wulub cik ki oŋon me cikke ducu ma doŋ aketo i nyimwu tin- ni.
Nwoyo Cik 12:1 “Magi gin aye cik ki oŋon me cik ma wubimako matek kun wulubogi i lobo ma Rwot Lubaŋa pa kwarowu bimiyowu obed mewu, pi kare ducu ma wubibedo iye i wi lobo-ni.
Nwoyo Cik 12:2 Wubibalo kabedo ducu liweŋ ka ma yam rok ducu ma ubigamo lobogi giworo iye lubaŋagi, ma gitye malo i wi godi mabocone ducu ki i wi cere ki i waŋ ayweya ma i te yadi ma potgi oluk.
Nwoyo Cik 12:3 Wumuk keno jogigi woko ducu, wuŋid wir jogi megi woko matitino, wuwaŋ yadi ma gicomo i ŋom pi woro jok ma dako ma gilwoŋo Acera, wutoŋ cal lubaŋa apaya-gi woko ducu, wunek nyiŋgi woko ki i kabedo meno.
Nwoyo Cik 12:4 Pe wubitimo kit meno i kom Rwot Lubaŋawu,
Nwoyo Cik 12:5 ento wubipenyo dog Rwot Lubaŋawu i kabedo ma en biyero ki i kin kakawu ducu pi keto iye nyiŋe wek obed pacone.
Nwoyo Cik 12:6 Kenyo aye wubicito iye, kenyo en aye wubitero iye gitum awaŋa ki gitum mewu ducu, ki dul acel me apar, ki gityer mapatpat ma wubimiyo, gityer me cobo kwoŋ, ki gityer ma iwu opwoyo, ki litino kayo pa dyaŋiwu ki pa romi ki dyegiwu.
Nwoyo Cik 12:7 Wubicamone ki kunnu i nyim Rwot Lubaŋawu, ci cwinywu bibedo yom, wun ki jo ma i odiwu ducu, i kom gin ducu ma wubiketo iye ciŋwu, ma onoŋo Rwot Lubaŋawu omiyowu iye gum.
Nwoyo Cik 12:8 “Pe wubitimo kunnu kit ma watye ka timo kany i kare-ni, ma dano acel acel tye ka tiyo gin ducu ma en tamo ni tye atir;
Nwoyo Cik 12:9 pien peya wuo i kabedo me yweyowu, i lobo ma wubileyo, ma Rwot Lubaŋawu bimiyowu.
Nwoyo Cik 12:10 Ento ka doŋ wukato loka Jordan, ma wubedo i lobo ma Rwot Lubaŋa bimiyo me aleyawu, ka doŋ omiyo wuywe ki i lweny i kom lumerokwu ma gurumowu dyere- ni, ci doŋ wubibedo ma piny okwe mot.
Nwoyo Cik 12:11 Rwot Lubaŋawu biyero kabedo ka ma en biketo iye nyiŋe bedo iye; kenyo en aye wubikelo iye gin ducu ma acikowu-ni: gitum awaŋawu ki gitum mukene ducu, ki dul acel me apar, ki gityer mapatpat ma wubimiyo, ki gityer me cobo kwon ducu ma wukwoŋo me miyogi bot Rwot.
Nwoyo Cik 12:12 Ci cwinywu bibedo yom i nyim Rwot, wun ki awobewu ki anyirawu, opiiwu ki aŋecawu ducu, ki Lulevi ma tye i gaŋiwu, pien gin Lulevi pe gibipokogi dul lobo mo nyo kabedo mo i kinwu me aleyagi.
Nwoyo Cik 12:13 Gwokke wek pe ityer gitum awaŋani i kabedo mo ma ineno;
Nwoyo Cik 12:14 ento ibityerone ki i kabedo ma Rwot biyero ki i kakawu mo acel. Ibityero gitum awaŋani ducu kunnu, dok ibitiyo gin ducu ma aciki-ni ki kunnu.
Nwoyo Cik 12:15 “Ento wutwero neko lee me acamawu ki i gaŋiwu ducu kit ma cwinywu mito, muporo gum ma Rwot Lubaŋawu omiyowu. Dano ma kome ki keni twero camo, ki dano ma olony, macalo gicamo riŋo abur nyo til.
Nwoyo Cik 12:16 Remone keken aye pe wubicamo; wubionyo woko piny i ŋom, macalo pii.
Nwoyo Cik 12:17 Pe myero wucam dul acel me apar me kalwu, nyo me koŋo vinowu nyo me moo jeituniwu ki i gaŋiwu, kadi litino kayo pa dyaŋiwu nyo pa romi ki dyegiwu, nyo gityer me cobo kwoŋwu ma wukwoŋo, nyo gityer mewu ma cwinywu opwoyo, nyo gityer mo ma wumiyo.
Nwoyo Cik 12:18 Ento wubicamo ki i nyim Rwot Lubaŋawu i kabedo ma en biyero, in ki wodi ki nyari, ki opiini, ki aŋecani, ki Lulevi ma i gaŋwu; dok cwinyi bibedo yom i nyim Rwot Lubaŋani pi gin ducu ma ibiketo iye ciŋi.
Nwoyo Cik 12:19 Gwokke pe ibwot Lulevi ata i kare ducu ma ibedo i lobowu-ni.
Nwoyo Cik 12:20 “Ka Rwot Lubaŋawu doŋ oyabo waŋ lobowu obedo malac, kit ma yam ocikke kwede botwu, ce iwacci, ‘Abicamo riŋo,’ pien onoŋo itye ki miti iye, ci itwero camo riŋo kit ma cwinyi mito.
Nwoyo Cik 12:21 Ka ce kabedo ma Rwot Lubaŋawu biyero me keto iye nyiŋe tye ka mabor ki ka ma itye-ni, ci itwero neko dyaŋŋi nyo romoni ma Rwot omiyo boti, macalo doŋ aciki; itwero camo ki i gaŋŋi kit ma cwinyi mito.
Nwoyo Cik 12:22 Itwero camone kit ma gicamo riŋo abur ki til; kadi wa dano ma kome ki keni twero camone kacel ki dano ma olony.
Nwoyo Cik 12:23 Cuŋ matek i man keken ni, pe icam remone, pien remo en aye kwo; pienno pe ibicamo kwo kacel ki riŋone.
Nwoyo Cik 12:24 Pe ibicamone, ibionyo woko i ŋom macalo pii.
Nwoyo Cik 12:25 Pe ibicamone, wek nyimi obed leŋ, in kacel ki litinoni ma bilubi, ka ce ibedo ka tiyo gin ma nen atir i waŋ Rwot.
Nwoyo Cik 12:26 Ento jamini maleŋ ducu ma myero imi, ki gityer me cobo kwoŋ, ibikwanyo icito kwede i kabedo ma Rwot biyero.
Nwoyo Cik 12:27 Ibityero gitum awaŋani ducu, riŋone ki remone, i wi keno tyer pa Rwot Lubaŋani; remo me gitummi ducu gibionyo woko i kom keno tyer pa Rwot Lubaŋani, ento riŋone ibicamo.
Nwoyo Cik 12:28 Gwokke wek ilub lok magi ducu ma aciki kwede-ni, wek nyimi obed leŋ nakanaka, in ki likwayi ma bilubi, ka ce itiyo gin ma nen maber ki ma atir i waŋ Rwot Lubaŋani. Juk i kom woro jogi
Nwoyo Cik 12:29 “Ka Rwot Lubaŋawu doŋ otyeko lurok woko ki i nyimwu ma wucito ka camo lobogi-ni, ma doŋ wucamo lobogi, wubedo iye,
Nwoyo Cik 12:30 myero wugwokke wek pe wumok i owic pi lubo kitgi, i kare ma doŋ gityekogi woko ki i nyimwu. Dok pe wubed ka penyo lok i kom lubaŋagi, kun wuwacci, ‘Rok man yam giworo lubaŋagi niŋniŋ? wek an bene aworgi kit meno.’
Nwoyo Cik 12:31 Pe ibitimo kumeno i kom Rwot Lubaŋawu, pien gibedo ka timo gin me kwer ducu ma Rwot dagi pi woro lwak lubaŋagi; giwaŋo wa awobegi ki anyiragi ki mac macalo gitum me woro lubaŋagi.
Nwoyo Cik 12:32 “Gin ducu ma acikowu kwede myero wugwokke ka lubone; pe wubimedo wiye nyo wukwanyo mogo woko.
Nwoyo Cik 13:1 “Ka ce lanebi mo onen i kinwu, nyo lalek lek mo, miyo wu lanyut nyo taŋo mo,
Nwoyo Cik 13:2 ka ce lanyut nyo taŋo ma otitti pire-ni otimme kakare, ce en owacci, ‘Wek doŋ walub kor lubaŋa mukene,’ ma yam pe iŋeyo, ‘wacak worogi,’
Nwoyo Cik 13:3 pe iwiny dog lanebi meno, lalek meno; pien noŋo Rwot Lubaŋawu tye ka temo cwinywu wek eŋe ka wumaro Rwot Lubaŋawu ki cwinywu ducu ki tipowu ducu.
Nwoyo Cik 13:4 Wulub kor Rwot Lubaŋawu kun wulworo en dok wugwoko cikke ducu; wuwor doge, wuti bote kun wucuŋ i kome matek.
Nwoyo Cik 13:5 Ento nyo lalek meno wubineko woko, pien opwonyo dano ki jemo i kom Rwot Lubaŋawu, ma yam okwanyowu woko ki i lobo Ejipt, okokowu ki i ot me opii, ci
Nwoyo Cik 13:6 “Ka ce omeru mo ma wod pa meni, nyo wodi, nyo nyari, nyo damaroni kikome, nyo laremi ma imaro ki kwoni ducu, obiti i muŋ kun wacci, ‘Wek wacit ka woro lubaŋa mogo mukene,’ ma noŋo in kikomi nyo kwarowu yam pe guŋeyo,
Nwoyo Cik 13:7 lubaŋa pa rok ma gurumowu dyere-ni, kadi ma gitye ka ma cok kwedwu nyo gitye ka mabor, nia i agikki lobo tuŋ cel cito kwede i agikkine tuŋ cel,
Nwoyo Cik 13:8 pe iye doge, pe iwiny lokke, pe kica omaki i kome, pe imuŋ lokke;
Nwoyo Cik 13:9 ento ibineke woko. Ciŋi aye bikwoŋo poto i kome me neke, lacen ciŋ lwak ducu bipoto i kome.
Nwoyo Cik 13:10 Ibicele ki got ineko woko, pien obedo ka yenyo yo me kwanyi woko ki bot Rwot Lubaŋawu ma yam okwanyowu woko ki i lobo Ejipt, ki i ot me opii.
Nwoyo Cik 13:11 Ci jo Icrael ducu gibiwinyo pire, ci gibilworo, miyo pe gibinwoyo timo bal marac macalo meno i kinwu.
Nwoyo Cik 13:12 “Gwok nyo i gaŋ mo ma Rwot Lubaŋawu bimiyowu me bedo iye wubiwinyo ni
Nwoyo Cik 13:13 jo mogo ma kitgi raco, ma gin jowu kikome, guywayo tam pa jo ma bedo i gaŋ meno kun giwacci, ‘Wubin wacitu ka woro lubaŋa mukene,’ ma yam pe wuŋeyo.
Nwoyo Cik 13:14 Myero wupeny lokke kun wuyenyo tere motmot; ka ce onen ni lokke otimme ada, ma gimoko ni lok me kwer macalo meno otimme i kinwu,
Nwoyo Cik 13:15 ci wubineko jo ma gibedo i gaŋ meno woko ki pala lucwan, wujwerogi woko ducu liweŋ, Jo ducu ma tye iye, ki lim makwo bene ma tye iye, myero gutum woko ki pala lucwan.
Nwoyo Cik 13:16 Wubicoko jami ma wuyako-ni ducu, wugurogi i dyekal ka maleŋ, ci wubiwaŋo gaŋ meno ki jami ducu ma tye iye woko ki mac, obed gitum ma giwaŋo ducu ki berre bot Rwot Lubaŋawu. Bibedo wi odur matwal; pe dok gibigero iye gaŋ mo.
Nwoyo Cik 13:17 Gin mo ma gidyero bot Rwot pe wubiweko doŋ i ciŋwu, wek Rwot okwany kinigane mager twatwal-li woko. Bitimowu kica kun nyuto cwiny me kica i komwu, ci miyo wunya mapol kit ma yam okwoŋo kwede bot kwarowu-ni,
Nwoyo Cik 13:18 ka ce wuworo dog Rwot Lubaŋawu, wumako cikke ducu ma acikowu kwede tin-ni dok wutiyo gin ma nen atir i waŋe.
Nwoyo Cik 14:1 “Wun aye litino pa Rwot Lubaŋawu: pe wubiŋolo komwu kenwu nyo Lyelo tur nyimwu pi kwero cola.
Nwoyo Cik 14:2 Pien wun aye jo maleŋ pa Rwot Lubaŋawu; en Rwot aye yam oyerowu ki i kin rok ducu ma tye i wi lobo wek wubed jone kikome.
Nwoyo Cik 14:3 “Pe wubicamo gin mo me kwer.
Nwoyo Cik 14:4 Magi aye gin lee ma wutwero camogi: dyaŋ, romo, dyel,
Nwoyo Cik 14:5 til, abur, ruda, dyel me tim, jubi, pura, ki romo ma i godi.
Nwoyo Cik 14:6 Lee ducu ma oboŋ tyengi akara, ma kin tyengi opokke aryo, ma nyamo omen ki i kin lee ducu wutwero camogi.
Nwoyo Cik 14:7 Ento lee ma ginyamo omen nyo ma oboŋ tyengi akara ma pe wubicamo gin ene; kinaga, apwoyo ki oduka, Gin ginyamo omen ento kin tyengi pe akara; pienno gibedo keni botwu.
Nwoyo Cik 14:8 Ki opego bene, pien kadi oboŋ tyene akara ento pe nyamo omen, en bene bedo keni botwu. Pe wucam riŋogi, pe wugud wa komgi ma oto bene.
Nwoyo Cik 14:9 “Magi aye wutwero camogi ki i kin gin ducu ma bedo i pii: gin ducu ma tye ki kiŋa ŋegi ki pok komgi wutwero camogi;
Nwoyo Cik 14:10 ento gin ma pe ki kiŋa ŋegi ki pok komgi pe wubicamogi, pien gibedo keni botwu.
Nwoyo Cik 14:11 “Wutwero camo winyo ma gilony ducu,
Nwoyo Cik 14:12 ento magi aye pe wubicamogi: ocur, acut, koga,
Nwoyo Cik 14:13 agoga, okwata ki kit kwagi ducu;
Nwoyo Cik 14:14 agak ki kit kwagi ducu;
Nwoyo Cik 14:15 udu, tebu, awewet, olwilwit ki kit kwagi ducu;
Nwoyo Cik 14:16 tula matino ki tula madoŋo, lagweno kulu,
Nwoyo Cik 14:17 kikuŋ ki ocur madito ki alwinya,
Nwoyo Cik 14:18 acebe ki ogoro ki kit kwagi ducu; ki putput ki olik.
Nwoyo Cik 14:19 “Ki kwidi ducu ma bwomgi tye gibedo keni botwu; pe wubicamogi.
Nwoyo Cik 14:20 Gin ducu ma bwomgi tye ma gilony wutwero camogi.
Nwoyo Cik 14:21 “Pe wubicamo geŋ lee mo muto kene; wutwero miyo bot labedo mo ma bedo i gaŋiwu, wek en aye ocam, nyo wutwero cato bot larok mo owil; pien wun aye rok maleŋ pa Rwot Lubaŋawu. “Pe wuted riŋo latin dyel ki cak pa minne. Cik ma mako dul acel me apar
Nwoyo Cik 14:22 “Wubimiyo dul acel me apar me jami ma wuceko i poto, ma a i poto mwaka ki mwaka.
Nwoyo Cik 14:23 Dok wubicamo dul acel me apar me kalwu ki i nyim Rwot Lubaŋawu i kabedo ka ma en biyero ci keto nyiŋe bedo iye, ki dul acel me apar me koŋo vinowu ki moowu, ki litino kayo pa dyaŋiwu ki pa romi ki dyegiwu; wek wupwony lworo Rwot Lubaŋawu jwijwi.
Nwoyo Cik 14:24 Ka ce wutye ka mabor twatwal ma miyo pe wutwero kelo dul acel me apar i kare ma Rwot omiyowu iye gum-mi, pien kabedo ma Rwot oyero me keto iye nyiŋe odoko bor kwedwu,
Nwoyo Cik 14:25 ci wubicato woko wek wunoŋ cente, ci wutweyo lim meno wucito kwede i kabedo ma Rwot Lubaŋawu oyero-ni.
Nwoyo Cik 14:26 Wubitic ki lim meno pi kit gin ducu ma cwinywu mito, macalo me wilo twoni, nyo romo nyo koŋo vino nyo koŋo makecce, ki gin ducu ma cwinywu mito, ci wubicamo ki kunnu ki yomcwiny i nyim Rwot Lubaŋawu, in ki jo ma i odi ducu.
Nwoyo Cik 14:27 Dok pe wubitenyo Lulevi ma gitye i gaŋwu ata, pien pe gipokogi dul lobo mo nyo gin mo me aleyagi kacel kwed wu.
Nwoyo Cik 14:28 “I agikki mwaka adek adek wubikelo iye dul acel me apar me gin ducu ma wuceko i mwaka-nu, wukano i gaŋiwu madito.
Nwoyo Cik 14:29 Ci Lulevi ma pe ki dul lobo nyo ka mo ma guleyo i kinwu, ki lubedo, ki litino kic, ki mon to ma i gaŋiwu ducu, gin ducu gibibino ka cam kwedwu giyeŋ; wek Rwot Lubaŋawu omiwu gum i kom gin ducu ma ciŋwu otiyo.
Nwoyo Cik 15:1 “I agikki mwaka abiro abiro wubiweko banya bot dano ma twal.
Nwoyo Cik 15:2 Man aye kit me weko banya: lami banya biweko banya me lim matwal ki bot dano ma yam omako banyane-ni; pe bipido banyane bot lawote matwal ma ominne, pien doŋ gityeko tito ki dano pi weko banya matwal kit ma Rwot ociko- ni.
Nwoyo Cik 15:3 Itwero pido larok ocul banyani; ento kwany cwinyi woko i kom banya ma omeru ma Laicrael omako boti.
Nwoyo Cik 15:4 Ento lacan mo pe doŋ bibedo i kinwu, pien Rwot bimiyowu gum i lobo ma Rwot Lubaŋawu bimiyowu wucam me aleyawu matwal,
Nwoyo Cik 15:5 ka ce wubiworo dog Rwot Lubaŋawu kun wugwokke wek wulub cikke ducu ma acikowu kwede tin.
Nwoyo Cik 15:6 Rwot Lubaŋawu bimiyowu gum kit ma yam ocikke kwede botwu-ni. Wubimiyo rok mapol mako banya botwu, ento wun pe wubimako banya mo; dok wubiloyo rok mapol, ento gin pe gibiloyowu.
Nwoyo Cik 15:7 “Ka tye dano mo ma lacan i kinwu, i kin omegiwu ma gitye i gaŋ mo ma Rwot Lubaŋawu bimiyowu, pe cwinyi obed tek, pe ijuk ciŋi woko i kom ominwu-nu ma lacan-ni.
Nwoyo Cik 15:8 Ento ikonye, imiye mako banya ma romo cobo gin ma en mito ducu, kadi bed gin aŋo.
Nwoyo Cik 15:9 Ber igwokke wek tam marac mo pe obed i cwinyi ma miyo iwacci, ‘Mwaka me abiro, ma en aye mwaka me weko banya matwal, doŋ cok,’ ci waŋi cido woko i kom omeru ma lacan-ni miyo pe doŋ imiye gin mo. Meno miyo en cako kok i komi i nyim Rwot, ci doko bal i komi.
Nwoyo Cik 15:10 Ka imiye gin mo, ber imiye ma cwinyi leŋ matwal, cwinyi pe waŋ pi gin ma imiye-ni: pien Rwot Lubaŋani bimiyi gum i kom tic ducu ma itiyo, ki i kom gin ducu ma ciŋi ogudo.
Nwoyo Cik 15:11 Lucan pe gibitum woko i lobowu, mumiyo aciki ni, ibiyabo ciŋi malac bot omeru ki jo ma piny oloyogi, ki bot lucan ma i lobowu. Tic ki opii (Nia 21.1-11)
Nwoyo Cik 15:12 “Ka ce gicato boti omeru mo, laco ma Laibru nyo dako ma Laibru, ci iwilo obed opiini nyo aŋecani, en bitiyo tic boti pi mwaka abicel. I mwaka me abirone ibiweke a woko ki boti cito gire ki kuc.
Nwoyo Cik 15:13 Ka igonye wek ociti, pe, ibiweko en cito ki ciŋe nono.
Nwoyo Cik 15:14 Ibimiye cito ki jami mapolpol, romi ki dyegi, bel ki koŋo vino, ma lubo kit ma Rwot Lubaŋani omiyi kwede gum.
Nwoyo Cik 15:15 Ibipo ni yam ibedo opii i lobo Ejipt, ka ma Rwot Lubaŋani okoki ki iye; en gin mumiyo tin aciki kumeno.
Nwoyo Cik 15:16 Ento ka en owacci, ‘An pe abia woko ki boti,’ pien en mari ki jo ma i odi ducu, pien obedo kwedwu maber,
Nwoyo Cik 15:17 ci ibikwanyo atero, ituco ki ite i doggola, ci doŋ bibedo opiini matwal. Ki aŋecani bene ibitimo kit meno.
Nwoyo Cik 15:18 Pe ibitamo ni tek twatwal me weke a woko ki boti, pien obedo ka tic boti pi mwaka abicel kulu kun ticce dodo tic pa Lapakaca kiryo pi wel manok mo. Ka itimo kit meno, Rwot Lubaŋani bimiyi gum i tic ducu ma itiyo. Kwero kom litino kayo me lim makwo
Nwoyo Cik 15:19 “Litino kayo ducu ma ginywalogi i kin dyaŋini nyo romi ki dyegini ibikwero komgi i nyim Rwot Lubaŋani, Pe ibitiyo tic mo ki litino kayo pa dyaŋini, pe ibiŋolo yer kom litino, kayo pa romini.
Nwoyo Cik 15:20 Ibicamo riŋone kacel ki jo ma i Odi, i nyim Rwot Lubaŋani mwaka ki mwaka ki i kabedo ma Rwot biyero.
Nwoyo Cik 15:21 Ento ka kome ki mwonyo, ka tyene oŋol, nyo waŋe oto, nyo tye ki kit mwonyo mo marac i kome, pe ibitumo bot Rwot Lubaŋani.
Nwoyo Cik 15:22 Wubicamo ki i gaŋwu ki kunnu; dano ma kome ki keni twero camo kacel ki dano ma olony, macalo riŋo abur ki til.
Nwoyo Cik 15:23 Remone keken aye pe wubicamo; wubionyo woko piny i ŋom macalo pii.
Nwoyo Cik 16:1 “Wugwok dwe me Abib, wukwer iye nino madit me Kato pi woro Rwot Lubaŋawu, pien i dwe me Abib yam Rwot Lubaŋawu okwanyowu iye woko ki i Ejipt dyewor.
Nwoyo Cik 16:2 Wubikwanyo gitum me Kato ki i kin romiwu nyo i kin dyaŋiwu, wutumo bot Rwot i kabedo ma en biyero, ka ma en biketo nyiŋe bedo iye.
Nwoyo Cik 16:3 Pe wubicamo mugati ma girubo iye tobi; ento wubicamo mugati ma tobi pe iye pi nino abiro pi po pi atwom ma yam wubedo kwede; pien yam wua ki i lobo Ejipt rucurucu; mumiyo ibipo pi nino ma yam wua kwede ki i lobo Ejipt pi kare me kwowu ducu.
Nwoyo Cik 16:4 Tobi mo pe myero onen botwu i lobowu ducu pi nino abiro; kadi wa riŋo mo ma ityero me gitum wi otyeno i nino mukwoŋone pe bidoŋ nio wa odiko.
Nwoyo Cik 16:5 Pe wubityero gitum me Kato ki i gaŋ mo ma i kin gaŋiwu ma Rwot Lubaŋawu bimiyowu;
Nwoyo Cik 16:6 ento wubityero ki i kabedo ma Rwot Lubaŋawu biyero, ka ma en biketo nyiŋe bedo iye, Wubityero gitum me Kato kunnu wi otyeno ma ceŋ cito ka poto-ni, i ca wa ma yam wua kwede ki i Ejipt.
Nwoyo Cik 16:7 Wubitedo wucamo i kabedo ma Rwot Lubaŋawu biyero; ci odiko wubia wudok i kemawu.
Nwoyo Cik 16:8 Wubicamo mugati ma tobi pe iye pi nino abicel; i kom nino me abirone wubibedo iye ki cokke madit pi woro Rwot Lubaŋawu; pe wubitiyo iye tic mo. Nino madit me kwero wi mwaka (Nia 34.22; Levi 23.15-21)
Nwoyo Cik 16:9 “Wubikwano cabit abiro cakke ki i kare ma wukwoŋo keto iye pala kac i ŋut kal mucuŋ i poto.
Nwoyo Cik 16:10 Ka dok wubibedo ki nino madit me kwero agikki cabit abiro i nyim Rwot Lubaŋawu kun wumiyo gityer ma iwu opwoyo; wubimiyo muporo gum ma Rwot Lubaŋawu omiyowu.
Nwoyo Cik 16:11 Ibibedo ki yomcwiny i nyim Rwot Lubaŋawu, in ki wodi ki nyari ki opiini ki aŋecani, ki Lulevi ma gibedo i gaŋwu, ki lubedo ki litino kic ki mon-to ma tye i kinwu, ki i kabedo ma Rwot Lubaŋawu biyero, ka ma en biketo iye nyiŋe bedo iye.
Nwoyo Cik 16:12 Wubipo ni yam wubedo opii i Ejipt, ci wubigwoko cik magi ducu matek. Nino madito me Bolo (Levi 23.33-43)
Nwoyo Cik 16:13 “Wubikwero nino madito me Bolo pi nino abiro, i kare ma doŋ wukayo cam ducu wudino woko wutero paco, kacel ki pig olok ma doŋ wukayo wubiyo woko.
Nwoyo Cik 16:14 Wubibedo ki yomcwiny ka wukwero nino madito-ni, in ki wodi ki nyari, opiini ki aŋecani, kacel ki Lulevi ki lubedo, litino kic ki monto ma gibedo i gaŋiwu.
Nwoyo Cik 16:15 Wubikwero kare man pi nino abiro i nyim Rwot Lubaŋawu ki i kabedo ma en biyero; pien Rwot Lubaŋawu bimiyowu gum i cam ducu ma wuceko ki i kom tic me ciŋwu ducu, ma miyo wubibedo ki yomcwiny keken:
Nwoyo Cik 16:16 “Co ducu ma i kinwu myero gubin i nyim Rwot Lubaŋawu tyen adek i mwaka acel acel ki i kabedo ma en biyero: i nino madito me Mugati ma Tobi Pe Iye, i nino madit me kwero cabit abiro, ki i nino madito me Bolo. Pe gubin i nyim Rwot ki ciŋgi noŋo;
Nwoyo Cik 16:17 dano acel acel bimiyo mot macalo en twero muporo kit gum ma Rwot Lubaŋawu omiye. Keto luŋolkop
Nwoyo Cik 16:18 “Wubiketo luŋolkop ki ludito i gaŋiwu ducu ma Rwot Lubaŋawu bimiyowu, ma oporo kakawu; gin myero guŋol ki lwak kop ma atir.
Nwoyo Cik 16:19 Pe wubal te pido pa dano ma lokke tye atir; pe wuket apokapoka mo i kin dano; pe giwilwu ki limo Ka giwilo dano ki lim miyo laryeko doko lawaŋeoto ci balo te pido pa jo ma lokgi tye atir.
Nwoyo Cik 16:20 Wuŋol kop atir keken, wuŋol kop atir, wek wubed makwo, wule lobo ma Rwot Lubaŋawu bimiyowu. Woro lubaŋa mukene
Nwoyo Cik 16:21 “I kare ma wubicano keno tyer pi Rwot Lubaŋawu, pe wubipito yat mo i ŋete pi woro jok ma dako ma gilwoŋo Acera.
Nwoyo Cik 16:22 Dok pe wubicibo wir got mo cuŋ me awora; en aye gin ma Rwot Lubaŋawu okwero matek.
Nwoyo Cik 17:1 “Pe wubitumo bot Rwot Lubaŋawu twon nyo romo nyo dyel mo ma kome ki mwonyo, nyo ma tye ki kit ŋolo mo, pien meno aye bedo me kwer bot Rwot Lubaŋawu.
Nwoyo Cik 17:2 “Gwok nyo gibinoŋo dano mo i gaŋ mo ma Rwot Lubaŋawu bimiyowu, laco nyo dako, ma otimo gin ma nen marac i waŋ Rwot Lubaŋawu pi taro gicikkene,
Nwoyo Cik 17:3 ce ocito ka woro lwak lubaŋa mukene, nyo ceŋ nyo dwe nyo gin mo ma i kin mony me polo ci oryebbe piny i nyimgi, ma en aye gin ma Rwot ociko ni pe myero gitim.
Nwoyo Cik 17:4 Ka doŋ gitito lokke botwu ci wuwinyo, wubipenyo lokke motmot, Ka ce lokke tye ada ma ŋene atir ni gin me kwer macalo meno otimme i Icrael,
Nwoyo Cik 17:5 wubikelo laco meno nyo dako meno ma otimo bal marac-ci i dog gaŋ, ci wubicelo ki got wuneko woko.
Nwoyo Cik 17:6 Dano meno gineko pi lok pa lucaden aryo nyo adek; dano mo pe gibineko pi lok pa lacaden acel keken.
Nwoyo Cik 17:7 Dok ciŋ lucaden aye bikwoŋo poto i kom dano meno me neke, ka lacen ciŋ lwak bipoto i kome. Kit meno miyo wubijwero gin marac woko ki i kinwu. Pido i nyim ajwagi ma Lulevi
Nwoyo Cik 17:8 “Ka ce pido mo onen i kinwu ma ŋolone oloyowu, macalo poko kin kit nek mapatpat, nyo lok kom twer ma dano mo-ni tye kwede i nyim cik, nyo lok kom ret ma dano mo oketo i kom lawote, kit pido mo ma twero nen i gaŋiwu ma ŋolone tek loyowu, ci wubia wucito i kabedo ma Rwot Lubaŋawu oyero-ni.
Nwoyo Cik 17:9 Wubicito bot ajwagi ma Lulevi, ki bot laŋolkop ma tye ka tic i kare meno, wubipenyogi ci gibititowu kit ŋolle.
Nwoyo Cik 17:10 Wubilubo kit ma gitito botwu i kabedo ma Rwot biyero; wubigwokke wek wuti kit gin ducu ma gicikowu kwede.
Nwoyo Cik 17:11 Wubitiyo kun wulubo kit pwony ducu ma gipwonyowu kwede, muporo kit ŋol ma gin guŋolo. Pe wubikwero lubo lok ma gin guŋolo, ento wubilubo kun pe wuŋak woko yo tuŋ acuc nyo tuŋ acam.
Nwoyo Cik 17:12 Dano ma lanywar ma okwero woro dog ajwaka ma ocuŋ ka tic i nyim Rwot Lubaŋawu, nyo dog laŋolkop, dano meno bito; kit meno miyo wubijwero gin marac woko ki i kinwu.
Nwoyo Cik 17:13 Lwak ducu gibiwinyo pire, ci miyogi lworo, miyo ŋat mo pe dok bitimo tim anywar macalo meno.
Nwoyo Cik 17:14 “I kare ma doŋ wuo i lobo ma Rwot Lubaŋawu bimiyowu, ma doŋ wucamo wubedo iye, gwok nyo wubiwacci, ‘Waket kabaka me loyowa, kit ma rok ducu ma gurumowa tye kwedeni.’
Nwoyo Cik 17:15 Doŋ ka wuketo kabaka ma loyowu myero wunen ni obedo dano ma Rwot Lubaŋawu oyero. Myero obed ŋat mo i kin utmegiwu; pe wuket larok olowu ma pe rokwu kikome.
Nwoyo Cik 17:16 En pe obed ka coko lwak aguragura pire kene, pe omi lwak odok cen i Ejipt pi wilo aguragura, pien Rwot yam owaco botwu ni, ‘Pe wubidok cen kunnu matwal.’
Nwoyo Cik 17:17 Pe onyom mon mapol, miyo ŋako cwinye woko; pe bene ocok lonyo madwoŋ pire kene.
Nwoyo Cik 17:18 “Ka doŋ obedo i wi komkerre, ci bicoyo lok me cik man ducu i buk kun kwanyo lokke ki i buk ma ajwagi ma Lulevi gwoko-ni.
Nwoyo Cik 17:19 En bibedo kwede ci bedo ka kwanone pi kare me kwone ducu, wek opwony lworo Rwot Lubaŋane pi gwoko lok ducu ma tye i cik man ki lubo gin ducu ma Rwot ociko,
Nwoyo Cik 17:20 wek pe obed ka wakke i cwinye ni edit ekato omegine, dok pe oŋak owek cik woko, pe odok yo tuŋ acuc nyo yo tuŋ acam, wek omedde bedo i kerre nakanaka, en ki likwaye i Icrael.
Nwoyo Cik 18:1 “Ajwagi ma Lulevi, wa kaka pa jo Levi ducu, pe gibilimo dul lobo mo nyo ginaleya mo i kin jo Icrael. Gibicamo gityer ma giwaŋo ki mac bot Rwot ki gin ducu ma myero dano gumi bot Rwot.
Nwoyo Cik 18:2 Pe gibileyo dul lobo mo i kin utmegigi, pien Rwot aye ginaleyagi kit ma yam ocikogi kwede.
Nwoyo Cik 18:3 Man aye bibedo waŋ wat pa ajwagi ma lwak gibimiyo botgi: Jo ma gityero gitum, kadi bibedo twon nyo romo, gibimiyo riŋo bat bot ajwaka, ki cwake aryo ki apika.
Nwoyo Cik 18:4 Kal ki koŋo vino ki moo mewu me wi mwaka, ki yer romo ma gikwoŋo nyarone, wubimiyo bot ajwaka;
Nwoyo Cik 18:5 pien Rwot Lubaŋawu yam oyero jo Levi ki i kin kakawu ducu wek gucuŋ ka tic i nyim Rwot, gin ki likwayogi matwal.
Nwoyo Cik 18:6 “Ka ce Lalevi mo oa ki i gaŋwu mo ma i lobo Icrael ducu, ka ma yam en bedo iye, ci bino i kabedo ma Rwot biyero, en twero bino kit ma cwinye mito,
Nwoyo Cik 18:7 ci bitic i nyiŋ Rwot Lubaŋane macalo Lulevi luwote ducu ma gicuŋ ka tic kunnu i nyim Rwot.
Nwoyo Cik 18:8 Gibilimo waŋ wat me acamagi ducu marom, medo ki lim ma Lalevi mo-ni olimo ki i jami pa kwarone ma ocato. Pe gilub kit tim pa lurok
Nwoyo Cik 18:9 “Ka doŋ wuo i lobo ma Rwot Lubaŋawu bimiyowu, pe wubipwonyo lubo kit tim me kwer pa lurok ma kunnu.
Nwoyo Cik 18:10 Pe ginoŋ ŋat mo i kinwu ma owaŋo wode nyo nyare me gityer, nyo dano mo ma odoko latyet, nyo latyet ki ajaa, laŋi i dyel, latal,
Nwoyo Cik 18:11 lakot piny, lakor tipo, min jok nyo lapeny dog tipo pa lato.
Nwoyo Cik 18:12 Ka dano mo timo gin ma kit meno ci en bedo me kwer bot Rwot; pien pi timo gin me kwer ma kit meno miyo Rwot Lubaŋawu biryemo rok meno ducu woko ki i nyimwu.
Nwoyo Cik 18:13 Wun myero wubed laboŋo bal mo i komwu i nyim Rwot Lubaŋawu;
Nwoyo Cik 18:14 rok magi ducu ma wubicamo lobogi-ni giwinyo dog lutyet ki ajaa ki lutyet mukene ducu, ento wun aye Rwot Lubaŋawu pe ye ni wutim kumeno. Lubaŋa ociko pi cwalo lanebi macalo Moses
Nwoyo Cik 18:15 “Rwot Lubaŋawu bicwalo lanebi mo macalo an, ma a ki i kin utmegiwu; wubiwinyo en
Nwoyo Cik 18:16 I nino ma yam wucokke iye i Koreb wubako dogwu bot Rwot Lubaŋawu kun wuwacci, ‘Pe dok awiny dwan Rwot Lubaŋawa, nyo anen kom mac madit-ti, wek pe ato.’
Nwoyo Cik 18:17 Ci Rwot owaco bota ni, ‘Gutimo ber pi waco lok meno ducu ma guwaco-ni.
Nwoyo Cik 18:18 Abicwalo botgi lanebi mo macalo in ma oa ki i kin utmegigi. Abiketo lokka i doge, ci en biwaco bot lwak lok ducu ma abicike kwede.
Nwoyo Cik 18:19 Ka ce dano mo okwero winyo lokka ma en biwacone i nyiŋa, ci an aye abipenyo dog dano-nu wek aket can i kome.
Nwoyo Cik 18:20 Ento ka lanebi mo ocorre ki wiye ka waco lok mo i nyiŋa ma onoŋo pe an aye acike ni oloki, nyo ma loko i nyiŋ lubaŋa mukene, lanebi meno bito.’
Nwoyo Cik 18:21 Ka ce iloko ki i cwinyi ni, ‘Wabiŋeyo lok ma Rwot pe owaco niŋniŋ mo no?’
Nwoyo Cik 18:22 ci agamo kit man ni, ‘Ka ce lanebi mo oloko i nyiŋ Rwot ce lokke-nu pe otimme nyo pe obedo me ada, meno nyuto ni lokke pe Rwot aye owaco.’ Lanebi meno ocorre ki wiye kene ki lokke gire, pienno pe myero wubed ka lwore.
Nwoyo Cik 19:1 “I kare ma Rwot Lubaŋawu doŋ otyeko lurok woko ma en bimiyo lobogi botwu- ni, ma doŋ wucamo lobogi ci wubedo i gaŋigi ki i odigi ducu,
Nwoyo Cik 19:2 ci wubipoko gaŋi adek woko pat i lobo ma Rwot Lubaŋa doŋ omiyowu me bedo mewu.
Nwoyo Cik 19:3 Wubiyubo yo gudo dok wubipoko dye lobo ma Rwot Lubaŋawu bimiyowu i dul adek wek okony ŋat ma oneko dano me riŋo iye wek olar iye kome.
Nwoyo Cik 19:4 “Man aye lok me konyo kom lanek dano. Ka dano mo pe oneko lawote akaka, ma yam mone mo pe i kingi, myero en oriŋ kunnu wek olar kome.
Nwoyo Cik 19:5 Labolle ka dano mo ocito i buŋa ki lawote mo ka toŋo yen, ce otiŋo latoŋ me toŋo ki yen me areta piny ci latoŋ oput woko ki i purre, ogoyo lawote oneko woko, en myero oriŋ olar kome i gaŋ mo acel ma i kin gaŋi meno.
Nwoyo Cik 19:6 Ka pe kumeno, miyo lacul kwor remo ka kinigane olyetti biryemo kor lanek, mako woko iyo, pien noŋo piny bor, ci cobo neko woko. Ento dano macalo meno pe romo aneka, pien pe onoŋo mone mo tye i kingi i kare macon,
Nwoyo Cik 19:7 en gin mumiyo acikowu pi poko gaŋi adek pat.
Nwoyo Cik 19:8 I kare ma Rwot Lubaŋawu oyabo waŋ lobowu omedo malac kit ma yam okwoŋo kwede bot kwarowu, ma doŋ ominiwu lobo ducu ma yam ociko ni ebimiyo bot kwarowu,
Nwoyo Cik 19:9 dok ka ce wubigwoko cik man ducu ma acikowu kwede tin-ni, ni wumar Rwot Lubaŋawu, wulub yone ducu i kare ducu, ci dok wubimedo gaŋi mukene adek i kom maca.
Nwoyo Cik 19:10 Kit meno pe gibionyo remo pa dano mo ma pe ki bal i lobo ma Rwot Lubaŋawu bimiyowu me aleyawu, ci miyo alii me to pe bedo i wiwu.
Nwoyo Cik 19:11 “Ento ka dano mo iye dag lawote, ce obuto okure i yo, ci olwenyo i kome, ocobo omedo ki neko woko, ka laco meno oriŋo olaro i gaŋ mo i kin gaŋ adek-ki,
Nwoyo Cik 19:12 ci ludoŋo me tuŋ pa lanek-ki gibicwalo dano giome ki kunnu, gimiye i ciŋ lacul kwor remo, wek gineke woko.
Nwoyo Cik 19:13 Kica pe bimakowu i kome, ento myero wulwok alii me to pa dano ma pe ki bal woko ki i Icrael kit meno, wek ariya mo obed pe i nyimwu. Waŋ lobo ma ludoŋo gupoko
Nwoyo Cik 19:14 “Pe ibikobo got ma poko waŋ lobo pa lawoti ma yam ludoŋo gutyeko pokone ki i lobo ma ibileyo bot kwarowu i lobo ma Rwot Lubaŋawu bimiyowu me bedo mewu. Cik ma mako lucaden
Nwoyo Cik 19:15 “Lacaden acel pe miyo pido loyo dano mo pi kit bal mo nyo kit tim marac mo ma onoŋo otimo; ento kop biloyo dano pi lok pa lucaden aryo nyo adek.
Nwoyo Cik 19:16 Ka ce lacaden ma lagoba odoto dano mo ni otimo bal,
Nwoyo Cik 19:17 ci gin lupido aryo ducu gibicito i nyim Rwot, ki i nyim ajwagi pa Lubaŋa ki luŋolkop ma gitye i dog tic i kare meno.
Nwoyo Cik 19:18 Luŋolkop gibipenyo lokke mot. Ka ce lacaden ma lagoba odoto ominne ki adot me atoŋa
Nwoyo Cik 19:19 ci gibiketo can i kome ma rom ki can ma nene en mito ni giket i kom ominne-ni: kit meno miyo wubijwero tim marac woko ki i kinwu.
Nwoyo Cik 19:20 Jo mukene gibiwinyone, miyo gilworo, miyo ŋat mo pe dok bitimo tim marac macalo meno.
Nwoyo Cik 19:21 Kica pe bimakowu i kome; kwo gibiculo ki kwo, waŋ ki waŋ, lak ki lak, bad ki bad, tyen ki tyen.
Nwoyo Cik 20:1 “I kare ma wubicito ka monyo lumerokwu, ka ce wuneno gin tye ki lwak aguragura ki gadigadi lweny, dok monygi bene dit makato mewu, pe wubed ki lworo i komgi, pien Rwot Lubaŋawu bibedo kwedwu, en ma yam okwanyowu woko ki i lobo Ejipt.
Nwoyo Cik 20:2 Ka doŋ wurwayo cok ka lweny, ci ajwaka pa Lubaŋa bikato anyim ka lok ki lwak.
Nwoyo Cik 20:3 Biwaco botgi ni, ‘Wun jo Icrael wuwiny, tin doŋ wurwayo cok ka lweny i kom lumerokwu: cwinywu pe oryaŋŋe, pe wulwor, komwu pe omyel, atiba pe omakwu i komgi;
Nwoyo Cik 20:4 pien Rwot Lubaŋawu aye bicito kwedwu ka lweny piwu i kom lumerokwu ci bimiyo wuloyogi.’
Nwoyo Cik 20:5 “Lacen ludito mony gibilok ki dano kun giwacci, ‘Tye laco mo kany ma ogero ode ci peya okwero me donyo iye? Wek en odok cen paco, wek pe oto i lweny ci miyo dano mu kene aye dok bikwero ode.
Nwoyo Cik 20:6 Tye laco mo kany ma opito poto olokke ci peya ocamo nyige? Wek en odok paco, wek pe oto i lweny ci miyo ŋat mukene aye camo nyig olokke.
Nwoyo Cik 20:7 Tye laco mo kany ma otoŋo keny i kom dako ci peya obedo kwede.’ Wek en odok paco, wek pe oto i lweny ci miyo laco mukene aye bedo kwede.
Nwoyo Cik 20:8 Ludito mony dok gibimedde ki lokgi bot lwak kun giwacci, ‘Tye laco mo kany ma lalworo ma kome obaŋŋe woko? Wek en odok woko paco, pien bimiyo jo mukene cwinygi ryaŋŋe woko: macalo en-ni.’
Nwoyo Cik 20:9 Ka doŋ ludito gutyeko lokgi bot lwak, ci doŋ gibiyero lutel wi mony.
Nwoyo Cik 20:10 “I kare ma wurwayo cok ka lweny i kom gaŋ mo, koŋ wumi dwan me kuc i kome.
Nwoyo Cik 20:11 Ka jo me gaŋ meno gidok iye botwu ki dwan me kuc ce giyabo dog gaŋgi botwu, ci jo ducu ma binoŋŋe iye wubiketo tic muroni i wigi miyo gibedo macalo opiiwu.
Nwoyo Cik 20:12 Ento ka gukwero jolo lokwu me kuc, ce gucako lweny i komwu, ci monywu birumo gaŋ meno.
Nwoyo Cik 20:13 Ka Rwot Lubaŋawu omiyogi i ciŋwu, ci wubineko co ducu ki pala lucwan,
Nwoyo Cik 20:14 ento mon ki litino matino ducu ki limgi makwo, ki jami ma i gaŋ-gu ducu gibibedo me ayakawu, wubiyako wuterogi bedo mewu, ci wutwero tic ki jami ma wuyako ki bot lumerokwu, ma Rwot Lubaŋawu omiyo botwu.
Nwoyo Cik 20:15 Wubitimo gaŋi ducu ma tye ka mabor kwedwu kit meno, ma pe gaŋi pa lurok ma gibedo kanynyi.
Nwoyo Cik 20:16 “Ento gaŋi pa rok magi ma Rwot Lubaŋawu bimiyo lobogi botwu obed mewu-ni pe wubiweko gin mo doŋ iye makwo;
Nwoyo Cik 20:17 wubijwerogi woko ducu liweŋ, gin aye jo Kit, jo Amor, jo Kanaan, jo Periji, jo Kiv ki jo Jebuc, macalo Rwot Lubaŋawu yam ocikowu kwede;
Nwoyo Cik 20:18 wek gin pe gubed ka pwonyowu ki timo gin me kwer ma gubedo ka timo me woro lwak lubaŋagi, ma bimiyowupoto i bal i nyim Rwot Lubaŋawu.
Nwoyo Cik 20:19 “Ka ce wurumo gaŋ mo pi kare malac, kun wulwenyo i kome me makone, pe wubitoŋo yadi ma i ŋete woko ducu ki latoŋwu, Wutwero camo nyiggi ento pe wutoŋ yadi wuret woko piny, Yadi bene ma gitye i lum gudoko dano bo wek monywu orumgi olweny i komgi?
Nwoyo Cik 20:20 Ento yadi ma wuŋeyo ni pe gicamo nyiggi aye wubityekogi woko kun wutoŋogi wureto woko piny wek wuger ki cel matek me lweny i kom gaŋ ma tye ka lweny i komwu-ni, nio ka opoto i ciŋwu.
Nwoyo Cik 21:1 “Ka ce ginoŋo dano mo gineko i lobo ma Rwot Lubaŋawu bimiyowu me bedo mewu, kun kome obuto i tim ata, ci pe giŋeyo ŋat ma oneke,
Nwoyo Cik 21:2 ci ludoŋowu ki luŋolkopwu gibibino kunnu, gibiporo bor piny nio wa i gaŋi ma orumo kom dano ma gineko-ni.
Nwoyo Cik 21:3 Ludoŋo ma i gaŋi ma cok ki kom dano ma gineko-ni gibikelo roya ma peya otiyo tic mo, ma peya oywayo kweri dyaŋ.
Nwoyo Cik 21:4 Gibitero roya wa i nota kulu mo ma piine mol kare ducu, i kabedo mo ka ma yam peya gipuro, ma pe gicoyo iye kodi. Gibituro ŋut roya woko ki i nota kunnu;
Nwoyo Cik 21:5 ci ajwagi ma gin likwayo pa Levi gibinyiko cok, pien yam Rwot Lubaŋawu oyerogi pi tic bote ki me lamo gum i nyiŋ Rwot, gin bene myero gutyek lok ducu me pido ki me bwami.
Nwoyo Cik 21:6 Ludoŋo me gaŋ meno ma cok ki ka ma ginoŋo iye kom dano ma gineko-ni gibilwoko ciŋgi malo i wi kom roya ma gituro ŋute i ŋota-ni,
Nwoyo Cik 21:7 ci gilamo doggi kun giwacci, ‘Ciŋwa pe ooyo remo pa dano man, waŋwa bene pe oneno ka gineke.
Nwoyo Cik 21:8 Ai Rwot, tim kica ki jo Icrael ma gin aye joni ma yam ikokogi-ni, pe iket alii me remo pa dano man ma pe ki bal-li i dye lwakki Icrael, ento itimgi kica pi bal me to man.’
Nwoyo Cik 21:9 Wubilwoko alii me remo ma pe ki bal woko ki i kinwu kit meno, ka ce wutiyo gin ma nen atir i waŋ Rwot. Mon ma gimakogi i lweny
Nwoyo Cik 21:10 “Ka wucito ka lweny i kom lumerokwu, ce Rwot Lubaŋawu omiyogi i ciŋwu ci wuyakogi wutero obedo dano alimawu,
Nwoyo Cik 21:11 gwok nyo ibineno dako mo mamwonya i kin jo ma iyakoni ci cwinyi mare matek kun imito ni ikwany odok dakoni.
Nwoyo Cik 21:12 Ka tye kumeno ci ibitere paco wa i odi. En koŋ bilyelo wiye ki ŋolo Lwete,
Nwoyo Cik 21:13 ci lunyo boŋone woko ma imake kwede me bedo opii, ruko mukene; ci bibedo i odi kun koko wonne ki minnne dwe acel kulu, ka lacen itwero bedo kwede macalo cware, ci en doŋ bibedo dakoni.
Nwoyo Cik 21:14 Ka inen cwinyi pe mare twatwal ci ibiweko en cito gire mot ka ma en bimito; ento pe ibicato woko giwilo ki lim, pe ibitime macalo aŋeca, pien noŋo ityeko lanye woko. Lim aleya pa latin kayo
Nwoyo Cik 21:15 “Ka laco mo tye ki mon aryo, acel dako ma gimaro ki acel ma pe gimaro, ci gin mon aryo ducu ginywalo litino ka latin kayo obedo wod pa dako ma en pe maro- ni,
Nwoyo Cik 21:16 i kare ma laco-ni poko lim me aleya ki awobene, pe omi bot latin kayo pa dako ma gimaroni dullim muporo dit pa latin kayo ma ka miyo bot latin kayone kikome ma wod pa dako ma en pe maro-ni.
Nwoyo Cik 21:17 Ento en bituco ni latin kayo en aye pa dako ma pe gimaro-ni, ci bimiye lim ma dodo dul aryo ma i kom jamine ducu ma en tye kwede; en acakki kero kome, dit me bedo latin kayo aye mere gire. Awobi ma lajemo
Nwoyo Cik 21:18 “Ka dano mo tye ki wode ma ŋute nwaŋ dok lajemo, ma pe winyo dog wonne ki minne, kadi bed gijuye matek, pe winyogi,
Nwoyo Cik 21:19 ci wonne ki minne gibimake gitere wa i dog gaŋ bot Ludoŋo me gaŋ meno ma en bedo iye-ni.
Nwoyo Cik 21:20 Ci gibiwaco bot ludoŋo ma i gaŋgi-nu ni, ‘Latin awobiwa man ŋute nwaŋ dok lajemo, pe winyo dogwa, en lacarcar dok lamero koŋo matek.’
Nwoyo Cik 21:21 Ci dano ducu me gaŋ meno gibicele woko ki got nio ka oto. Kit meno miyo wubijwero gin marac woko ki i kinwu; jo Icrael ducu gibiwinyo ci miyo gilworo. Cik mogo mapatpat
Nwoyo Cik 21:22 “Ka dano mo otimo bal ma romme noŋo can me to ci gineke woko, ma giŋabe malo i wi yat,
Nwoyo Cik 21:23 ci pe gibiweko kome bedo i wi yat dyewor. Wubiyiko kome i nino meno kikome, pien dano ma giŋabo i wi yat bedo dano ma Lubaŋa ceno; pe wubinyobo lobo ma Rwot Lubaŋawu bimiyowu me aleyawu.
Nwoyo Cik 22:1 “Ka ineno dyaŋ nyo romo pa omeru ma orwenyo woko ata, ci pe ikwer miyo kony; dwokgi cen bot omeru.
Nwoyo Cik 22:2 Ka ce en pe bedo cok kwedi, nyo ka pe iŋeye, ibitero lee-nu paco ci bibedo boti nio ka wonne oyenyo, ka doŋ ibidwokone bote.
Nwoyo Cik 22:3 Kanane bene ibitimo kit meno, ki boŋone nyo kit jami mo keken pa omeru ma orwenyo ki bote ma in inoŋo; pe ikwer miyo kony.
Nwoyo Cik 22:4 “Ka inoŋo kana pa omeru nyo dyaŋŋe ma opoto piny i ŋet yo, pe inen anena; kony omeru ki tiŋone malo.
Nwoyo Cik 22:5 “Dako pe oruk ginaruka pa co, dok laco bene pe oruk ruk pa mon, pien dano ma otimo kumeno bedo me kwer bot Rwot Lubaŋawu.
Nwoyo Cik 22:6 “Ka ce icob i kom ot winyo mo ma tye i wi yat nyo piny i nom, ma litino tye iye, nyo toŋe, ki minne bene oumo wi litinone nyo obuto i wi toŋe, pe ibimako minne kacel ki litinone.
Nwoyo Cik 22:7 Ibiweko minne tuk cito, ento ibicoko litino icito kwede, wek ariya mo pe onen i nyimi ento ibed kwo pi kare malac.
Nwoyo Cik 22:8 “Ka ce igero ot manyen, ibigoyo wi ot meri irumo woko, wek pe ikel bal me oyo remo lodi, ma noŋo ŋat mo obut opoto piny ki i wiye.
Nwoyo Cik 22:9 “Pe ibicoyo poto olokki ki kit kodi mapatpat aryo, miyo gin ducu ma ocek iye myero giter i ot pa Lubaŋa, gin ma icoyo iye wa ki nyig olok bene.
Nwoyo Cik 22:10 Pe ibitweyo dyaŋ ki kana kacel me ywayo kweri dyaŋ.
Nwoyo Cik 22:11 Pe ibiruko boŋo ma gicweyo ki uci yer romo kacel ki uci camanini.
Nwoyo Cik 22:12 “Ibikwoyo jira aŋwen i twok boŋo ma iume kwede-ni. Cik ma mako cot
Nwoyo Cik 22:13 “Ka laco mo onyomo nyako ce obedo kwede, ka iye okwere woko,
Nwoyo Cik 22:14 ci otoŋo doge ki lok me lewic ma obalo nyiŋ nyako woko marac kun waco ni, ‘Anyomo nyako man ci ka anyiko bote cok pe anoŋo gin ma nyuto atir ni peya ocodo co,’
Nwoyo Cik 22:15 won latin dako-nu ki minne gibikelo boŋo ma nyuto atir ni latin dako-nu peya ocodo co bot ludoŋo ma i gaŋ meno ka ma gicokke iye i dog gaŋ.
Nwoyo Cik 22:16 Ci won latin dako-nu biwaco bot ludoŋo ni, ‘Amiyo nyara o ot laco man ci onyomo ka dok okwero en woko.
Nwoyo Cik 22:17 Ci, nen, okelo lok me lewic i kome kun waco ni pe enoŋo gin ma nyuto atir ni nyara peya ocodo co, Koŋ wunen, man en aye gin ma nyuto atir ni nyara peya ocodo co.’ Ci biyaro bone-nu i nyim ludoŋo ma i gaŋ meno.
Nwoyo Cik 22:18 Ludoŋo gibitero laco-nu gigoyo,
Nwoyo Cik 22:19 giŋolle cul me cekel me ryal miya acel. Gibimiyo limme bot won nyako, pien laco-nu obalo nyiŋ nya jo Icrael ma peya ocodo co. Ci bibedo dakone, pe biryeme woko matwal pi kare me kwone ducu.
Nwoyo Cik 22:20 Ento ka lokke ada ni, gin mo pe ginoŋo ma nyuto atir ni latin dako-nu peya ocodo co,
Nwoyo Cik 22:21 ci jo ma i gaŋ meno gibicele ki got gineko woko, pien otimo gin ma pe myero i Icrael pi codo co ki i ot pa wonne. Wubijwero tim marac woko ki i kinwu kit meno.
Nwoyo Cik 22:22 “Ka ginoŋo laco mo obuto ki dako pa laco mukene, gin aryo ducu gibito, laco ma obuto ki dako, ki dako bene. Kit meno miyo wubijwero gin marac woko ki i kinwu.
Nwoyo Cik 22:23 “Ka tye nyako mo ma peya oŋeyo laco, ma gitoŋo keny i kome ce laco mo oromo kwede i dye gaŋ ka obuto kwede,
Nwoyo Cik 22:24 ci wubitero gin aryo ducu woko i dog gaŋ, wucelogi ki got wunekogi woko, latin dako-nu pien pe ogoyo oduru kadi onoŋo tye i dye gaŋ, dok laco bene pi mako dako pa lawote ki tek. Kit meno miyo wubijwero tim marac woko ki i kinwu.
Nwoyo Cik 22:25 “Ento ka laco mo orwatte ki nyako mo ma gitoŋo keny i kome i dye tim ce omake tektek obuto kwede, ci laco ma obuto kwede-ni aye bito.
Nwoyo Cik 22:26 Pe wubitimo gin mo i kom nyako, pien en pe ki bal mo ma romo keto can me to i kome. Lok man rom ki pa laco mo ma olwenyo i kom lawote ci oneke woko.
Nwoyo Cik 22:27 Laco-nu obino i kom nyako-nu i dye tim ci kadi bed en ogoyo oduru noŋo ŋat mo pe kunnu ma lare.
Nwoyo Cik 22:28 “Ka laco mo orwatte ki nyako mo ma peya gitoŋo keny i kome ce omake tektek obuto kwede, ka gimakogi,
Nwoyo Cik 22:29 ci laco ma obuto kwede-ni bimiyo lim me luk bot won nyako ma romo cekel pyerabic, ci nyako-nu bidoko dakone, pien omake ki tek; pe biryeme woko matwal pi kare me kwone ducu.
Nwoyo Cik 22:30 “Laco mo pe obed ki ci-wonne, pe oket lewic i kom wonne kumeno.
Nwoyo Cik 23:1 “Dano ma gidino mane nyo ma giŋolo kome me co woko pe bidonyo i cokke pa Rwot.
Nwoyo Cik 23:2 “Latin luk pe bidonyo i cokke pa Rwot; kadi wa likwaye me aparre acel mo pe bidonyo i cokke pa Rwot.
Nwoyo Cik 23:3 “Dano mo pa jo Ammon nyo pa jo Moab pe bidonyo i cokke pa Rwot; kadi wa likwayogi me aparre ŋat acel mo ki i komgi pe bidonyo i cokke pa Rwot matwal,
Nwoyo Cik 23:4 pien gin yam gukwero jolowu ki kwon ki pii i kare ma wua woko ki i Ejipt, dok bene yam gukelo Balaam wod pa Beor ki i Petor ma i Mecopotamia ci guwilo ki lim wek ocenwu.
Nwoyo Cik 23:5 Ento Rwot Lubaŋawu pe owinyo dog Balaam; oloko lok me cenowu odoko me kelo gum i komwu, pien Rwot Labaŋawu onoŋo marowu.
Nwoyo Cik 23:6 Pe wutim gin mo ma kelligi kuc ki berbedo matwal, pi kare me kwo mewu ducu.
Nwoyo Cik 23:7 “Pe ii okwer Laedom mo, pien en omeru. Pe ii okwer Laejipt mo, pien yam in labedo i lobone.
Nwoyo Cik 23:8 Litinogi ma giliywalo ma likwayogi me adekke gitwero donyo i cokke pa Rwot.
Nwoyo Cik 23:9 “Ka wucito ka lweny ki lumerokwu, ma pud wutye i gony, myero wugwokke i kom gin maraco ducu.
Nwoyo Cik 23:10 “Ka tye laco mo i kinwu ma odoko keni pi gin ma otimme bote dyewor, ci en bicito woko i ne gony, bedo kunnu.
Nwoyo Cik 23:11 Ento ka piny oyuto bilwoko kome ki pii, ci ka ceŋ opoto en twero dwogo i gony.
Nwoyo Cik 23:12 “Wubiyubo kabedo mo woko i ŋe gony ka ma wubicito ka konnye iye.
Nwoyo Cik 23:13 Wubed ki tir i kin jami lwenywu; ci ka inyoŋo ka konnye ibikwinyo bur ki tir-ru, ka ilokke iumo wi coronni woko.
Nwoyo Cik 23:14 Pien Rwot Lubaŋawu woto limo dye gonywu pi larowu ki pi ryemo lumerokwu woko ki i nyimwu, mumiyo dye gonywu myero obed maleŋ wek en pe onen gin mo ma keni ci miyo en lokke wekowu woko. Cik mapatpat
Nwoyo Cik 23:15 “Pe ibidwoko opii mo bot rwode ka ce en oriŋo rwode olaro boti.
Nwoyo Cik 23:16 En bibedo i kinwu i kabedo mo ma en oyero ki i kin gaŋiwu, ka ma iye mito; pe wubiune.
Nwoyo Cik 23:17 “Kit me timo kwele me woro jogi obed peke i kin anyira Icrael, dok kit me timo kwele ki awobe mukene pi woro jogi obed peke ki i kin awobe Icrael.
Nwoyo Cik 23:18 Pe wubikelo lim ma ginoŋo pi tim kwele nyo pi tim caro macalo gwok i ot pa Rwot Lubaŋawu macalo cul me cobo kwoŋwu mo; pien gin ducu jami me kipyeda i nyim Rwot Lubaŋawu.
Nwoyo Cik 23:19 “Pe ibimiyo omeru ma dano me Icrael mako banya boti me ciliŋ nyo me cam pi limo magoba, kadi banya me gin mo ma kelo magoba.
Nwoyo Cik 23:20 Itwero mako magoba i kom banya ma imiyo bot dano me rok mukene, ento pe i kom banya ma imiyo bot omeru ma Laicrael. Ka ilubo cik man ci miyo Rwot Lubaŋawu bimiyi gum i kom gin ducu ma ibitiyo i lobo ma doŋ wucok donyo iye me camone-ni.
Nwoyo Cik 23:21 “Ka ikwoŋo kwoŋ mo bot Rwot Lubaŋani, pe ibed ka galle ki cobone; pien Rwot Lubaŋawu bipenyi pire ada, ci bibedo bal boti ka pe iculo.
Nwoyo Cik 23:22 Ka pe ikwoŋo kwoŋ, bal mo pe boti.
Nwoyo Cik 23:23 Ento tekke imine ka kwoŋo kwoŋ mo bot Rwot Lubaŋawu, myero igwokke mada ka cobo lok ma okatti ki i dogi.
Nwoyo Cik 23:24 “Ka iwok ki i dye poto olok pa lawoti, itwero camo nyige mabup macalo imito, ento pe ibipiko mogo i kicaani.
Nwoyo Cik 23:25 Dok ka iwok ki i poto pa lawoti ma kal Ocuŋ iye, itwero jako wite ki ciŋi, ento pe ibiketo pala kac i ŋut kal mucuŋ i poto pa lawoti.
Nwoyo Cik 24:1 “Ka laco mo onoŋo dako ce onyomo, ka dakone pe yomo cwinye pien onoŋo roc mo i kome, laco twero coyo waraga me keto nyom, miyo i ciŋe, ryeme kwede woko ki i ode, ci dako-ni a woko ki i ode.
Nwoyo Cik 24:2 Ento ka laco mukene onyome,
Nwoyo Cik 24:3 ce cware ma lacen-ni bene pe mite ci coyo waraga me keto nyom, miyo i ciŋe ci ryeme kwede woko ki i ode, nyo ka cware me aryone oto woko,
Nwoyo Cik 24:4 ci cware mukwoŋo ma yam oryeme woko pe dok owar en me bedo dakone ma onoŋo en doŋ oballe pi doko dako pa ŋat mukene, pien kit tim macalo meno bedo me kwer i nyim Rwot, wun pe wubikelo bal i kom lobo ma Rwot Lubaŋawu bimiyo botwu me aleyawu.
Nwoyo Cik 24:5 “Ka laco mo pud onyomo nyen, pe bicito woko kacel ki mony, dok pe gibicwale i dog tic mo; en bibedo paco mot pi mwaka acel, wek obed ki yomcwiny gin ki dakone ma onyomo-ni.
Nwoyo Cik 24:6 “Dano mo pe omi gijeŋ bote min kidi rego nyo nya kidi rego; meno rom ki kwanyo kwo pa dano me ajeŋa.
Nwoyo Cik 24:7 “Ka ŋatti mo ginoŋo okwalo dano mo ki i kin omege jo Icrael, ce otimo en kit ma gitimo ki opii, nyo ocate woko, ci lakwo meno gibinekone woko; kit meno miyo wubijwero tim marac woko ki i kinwu.
Nwoyo Cik 24:8 “I kom two dobo wubed ka gwokke matek kun wutimo gin ducu kit ma ajwaka ma Lalevi bititowu; kit ma yam acikogi kwede, wubigwokke ka tiyo kit meno.
Nwoyo Cik 24:9 Wupo gin ma yam Rwot Lubaŋawu otiyo i kom Miriam ki i yo ma onoŋo wua ki i Ejipt.
Nwoyo Cik 24:10 “Ka lawoti mo omako banya mo boti, pe ibicito i ode ka omo gin ma en jeŋo boti.
Nwoyo Cik 24:11 In ibicuŋ ki woko, ci dano ma omako banya boti-ni bikelo gin ma ojeŋo boti ki woko.
Nwoyo Cik 24:12 Ka en dano ma lacan, pe ibibuto ki gin ma en ojeŋo boti.
Nwoyo Cik 24:13 Ka ceŋ mito poto, in ibidwoko bote gin ma ojeŋo-ni wek en obut ki boŋone kun lammi gum; ci bimiyo Rwot Lubaŋawu bineni macalo dano ma kite atir.
Nwoyo Cik 24:14 “Pe ibiburo lapakacani mo ma lacan ma piny oloyo, kadi en bed omeru ma Laicrael nyo dano mo ma i kin lubedo ma gibedo i lobowu, i gaŋiwu.
Nwoyo Cik 24:15 Ibimiye mucarane i nino ma otiyo iye-ni ma onoŋo ceŋ peya opoto, pien en lacan, en bedo ka paro pire; wek en pe okok i komi bot Rwot ci bedo bal i komi.
Nwoyo Cik 24:16 “Won latin pe gibineko pi bal pa wode, nyo latin bene pe gibineko pi bal pa wonne; dano acel acel gibineko pi balle kikome.
Nwoyo Cik 24:17 “Pe ibal te pido pa labedo mo nyo pa latin kic wek lok oloye, pe iter boŋo pa daa-to me ajeŋa boti.
Nwoyo Cik 24:18 Ento ibipo ni yam ibedo opii i lobo Ejipt ci Rwot Lubaŋawu okoki woko ki i kunnu, en gin mumiyo aciko ni itim kit meno.
Nwoyo Cik 24:19 “Ka ikayo cam i potoni, ce wii owil ki larita bel mo iweko odoŋ i poto, pe idok cen ka omone; doŋ bibedo pi labedo ki latin kic ki daa-to; wek Rwot Lubaŋawu omii gum i kom tic ducu ma ibitiyo.
Nwoyo Cik 24:20 Ka ce igoyo yat jeitunini pi coko nyige, pe idok ibek obote; doŋ bibedo pa labedo ki latin kic ki daa-to.
Nwoyo Cik 24:21 Ka icoko nyig olok ki i potoni, pe idok cen ka beko obote; doŋ bibedo pa labedo ki latin kic ki daa-to.
Nwoyo Cik 24:22 Ibipo ni yam ibedo opii i lobo Ejipt, engin mumiyo aciko ni itim kumeno.
Nwoyo Cik 25:1 “Ka laro kop mo tye ikin dano, ka gubino ka ma gipido iye, ce luŋolkop guŋolo kop i kingi kun gituco dano ma pe ki bal, ka giŋolo kop loyo latim bal,
Nwoyo Cik 25:2 ka dano ma labalo romo agoya, ci laŋolkop miyo en buto piny ci gigoye ki i nyime ki wel odoo muporo kit balle.
Nwoyo Cik 25:3 Wel odoo twero bedo pyeraŋwen, ento pe okat kenyo, wek pe gigoye ki lwak goco makato meno miyo wucayo ominwu.
Nwoyo Cik 25:4 “Pe itwe dog twon ka tye ka nyono bel me dinone.
Nwoyo Cik 25:5 “Ka ce omego aryo gibedo kacel ce ŋat acel i kingi oto woko ma pe ki wode mo, pe wubiye dano ma welo ma pe ladoggolagi oter dako pa lato. Omin cware aye bilako dako-nu,
Nwoyo Cik 25:6 ci bedo kwede doko dakone wek onywal kwede litino ka wi ominne, wek nyiŋ ominne pe orweny woko ki i Icrael.
Nwoyo Cik 25:7 Ento ka laco pe mito lako ci-ominne, ci ci-ominne bicito ka ma ludoŋo me, gaŋ gucokke iye ci wacci, ‘Ywera okwero nywalo wi ominne wek nyiŋe pe orweny woko ki i kin jo Icrael; en pe oye cobo tic pa ywero i koma.’
Nwoyo Cik 25:8 Ka ludoŋo ma i gaŋgi gibilwoŋo laco-nu ci giloko kwede. Ka ce en pud medde ki lokke kun wacci, ‘An pe amito lake,’
Nwoyo Cik 25:9 ci-ominne bicito cok bote i nyim ludoŋo ci lunyo war woko ki i tyene, ka ŋulo laa i wane kun wacci, ‘Laco ma okwero nywalo litino ka wi ominne gibitimo kit meno.’
Nwoyo Cik 25:10 Ki nyiŋ doggolane gibilwoŋo i Icrael ni, ‘Doggola pa dano ma gilunyo war woko ki i tyene.’
Nwoyo Cik 25:11 “Ka ce co gitye ka lweny kekengi, ka dako pa ŋat acel onyiko cok ka laro cware ki i ciŋ dano ma tye ka goye-ni, ce ocwalo ciŋe omako kom me co pa laco-ni,
Nwoyo Cik 25:12 ci ibitoŋo ciŋ dako iŋolo woko, ma kica pe maki i kome.
Nwoyo Cik 25:13 “Pe ibed ki kidi aryo me pimo jami i kicaani, mapekke ki mayotte.
Nwoyo Cik 25:14 Pe ibed ki lapor jami aryo i odi, maditte ki matidine.
Nwoyo Cik 25:15 Ibibedo ki kidi lapim pek pa jami maberre ma romo kakare, ki agwata lapor jami maberre ma romo kakare, wek iri pi kare malac i lobo ma Rwot Lubaŋawu bimiyowu.
Nwoyo Cik 25:16 Jo ducu ma gitimo gin macalo meno, ki jo ducu ma pe gitiyo gin ma tye atir, gibedo me kwer bot Rwot Lubaŋawu.
Nwoyo Cik 25:17 “Wupo gin ma yam jo Amalek gutimo i komwu i yo i kare ma wua woko ki i Ejipt,
Nwoyo Cik 25:18 kit ma yam gulwenyo kwede i komwu i yo ca, i kare ma onoŋo wuder, ma komwu ducu oloc woko, kit ma gin guŋolo kwede wi jo ma gudoŋ i ŋewu ma gi goro; gin yam pe gulworo Lubaŋa wacel.
Nwoyo Cik 25:19 Ka ce Rwot Lubaŋawu doŋ omiyo wuywe ki lweny ki merokwu ducu ma orumowu dyere-ni, ki i lobo ma Rwot Lubaŋawu bimiyo wucamo me aleyawu, ci wubijwayo jo Amalek woko ki i tam pa dano ducu ma gitye piny i te polo. Wukan lok man i cwinywu.
Nwoyo Cik 26:1 “I kare ma doŋ wuo i lobo ma Rwot Lubaŋawu bimiyowu me aleyawu, ma doŋ wucamo lobo wubedo iye,
Nwoyo Cik 26:2 ibikwanyo dul mo i kom gin mukwoŋo cek i kom kit cam ducu ma ikayo ki i lobo ma Rwot Lubaŋawu omii, ibiketo i aduku icito kwede i kabedo ma Rwot Lubaŋawu biyero ka ma biketo nyiŋe bedo iye.
Nwoyo Cik 26:3 Ibicito bot ajwaka pa Lubaŋa ma tye ka tic i kare meno, iwacce ni, ‘Tin atuco bot Rwot Lubaŋana ni atyeko o i lobo ma yam Rwot okwoŋo pire bot kwarowa ni ebimiyo botwa.’
Nwoyo Cik 26:4 Ci ajwaka bigamo aduku ki i ciŋ, ci keto piny i nyim keno tyer pa Rwot Lubaŋawu.
Nwoyo Cik 26:5 “Ci ibidok iye ki i nyim Rwot Lubaŋawu ni, ‘Kwarowa yam dano me lobo Aram, ma lamal gaŋ ata. Yam olak ocito wa i Ejipt obedo kunnu ma welgi nok mo; ki kunnu en odoko rok madit ki matek munya mapol.
Nwoyo Cik 26:6 Jo Ejipt gubedo ka timowa magwa marac twatwal, ma giunowa, giketowa i tic matego me opii.
Nwoyo Cik 26:7 Ka yam wakok bot Rwot Lubaŋa pa kwarowa, ci Rwot owinyo dogwa, oneno kit ma giunowa kwede, ki aroma ticwa, ki atwomwa.
Nwoyo Cik 26:8 Rwot okwanyowa woko ki i Ejipt pi twero me bade, ki ciŋe ma oryeyo, ki tim ma okelo lworo madwoŋ, ki lwak lanyut ki taŋo.
Nwoyo Cik 26:9 Okelowa wa i kabedo man, omiyowa lobo-ni, en lobo ma mol cak ki moo kic.
Nwoyo Cik 26:10 Ci doŋ inen ka tin akelo wi mwaka mua i poto ma imiyo bota; ai Rwot.’ Ka doŋ iketo aduku piny i nyim Rwot Lubaŋani, ci iryebbe piny iwore.
Nwoyo Cik 26:11 Cwinyi bibedo yom pi jami mabeco ducu ma Rwot Lubaŋani omiyo boti ki bot jo me odi; ci ibimiyo Lulevi ki lubedo ma gibedo i kinwu bene cwinygi obed yom kacel kwedwu.
Nwoyo Cik 26:12 “I mwaka me adekke, ma en aye mwakame miyo dul acel i kom apar, ibimiyo dul acel me apar me kit cam ducu ma ocek i potoni bot Lulevi, lubedo, litino kic ki mon-to wek gin bene gubed ki cam ma romogi i gaŋiwu ducu. Ka doŋ ityeko miyone botgi,
Nwoyo Cik 26:13 ci ibiwaco bot Rwot Lubaŋani ni meno, ‘Doŋ atyeko kobo jami maleŋ woko ki i oda, amiyo woko bot Lulevi, lubedo, litino kic ki mon-to kun alubo cikki ducu ma imiyo bota. Pe aturo cikki mo, pe bene wiya owil i komgi.
Nwoyo Cik 26:14 Pe acamo gin mo i kom dul acel me apar i kare ma atye ka kwero cola, pe akobo gin mo ki i oda ma onoŋo koma ki keni, pe atyero mogo bot tipo pa lato mo; doŋ aworo dogi, in Rwot Lubaŋana, atyeko tiyo gin ducu kit ma yam icika kwede.
Nwoyo Cik 26:15 Nen piny ki i kabedoni maleŋ-ŋi, nia ki i polo, ci imi gum i kom joni Icrael ki i kom lobo ma imiyowa kit ma yam ikwoŋo kwede bot kwarowa, en lobo ma mol cak ki moo kic.’
Nwoyo Cik 26:16 “Tin Rwot Lubaŋawu ociko ni wulub cik magi ki gin ma en oŋolo ducu, mumiyo wubigwokke mada ka lubogi ki cwinywu ducu ki tipowu ducu.
Nwoyo Cik 26:17 Tin doŋ wutuco lok i kom Rwot ni en aye Lubaŋawu, dok ni wubilubo yone ducu kun wugwoko cikke ki gin ma en ociko ducu, dok wubiworo doge.
Nwoyo Cik 26:18 Dok tin Rwot otuco lok i komwu ni wun aye wu jone kikome,
Nwoyo Cik 26:19 dok en bipilo wiwu makato rok ducu ma yam en oketo; gibipake piwu, nyiŋe biywek piwu, en bilimo deyo i komwu, dok otuco ni wun wubibedo rok maleŋ pi Rwot Lubaŋawu, kit ma yam owaco ni.”
Nwoyo Cik 27:1 Moses ki ludoŋo pa jo Icrael guciko lwak kun giwacci, “Wu mak cik ducu ma wacikowu kwede tin.
Nwoyo Cik 27:2 Dok i kom nino ma wuŋolo iye kulu Jordan pi donyo i lobo ma Rwot Lubaŋawu bimiyowu, wubicibo iye kidi madito ci wupuyo komgi ki opuyu.
Nwoyo Cik 27:3 Wubicoyo lok me cik magi ducu i kare ma wukato wudonyo i lobo ma Rwot Lubaŋawu bimiyowu, en aye lobo ma mol cak ki moo kic, kit ma Rwot, Lubaŋa pa kwarowu, yam ocikowu kwede-ni.
Nwoyo Cik 27:4 Ka wuŋolo loka Jordan, wubicibo kidi-nu gicuŋ i kom got Ebal, kit ma tin acikowu kwede, dok wubipuyo komgi woko ki opuyu.
Nwoyo Cik 27:5 Wubicano keno tyer kunnu pi Rwot Lubaŋawu, keno tyer ma gicano ki got; pe gitiŋ nyonyo mo me payo komgi.
Nwoyo Cik 27:6 Wubitumo gitum awaŋa i wi keno-nu bot Rwot Lubaŋawu,
Nwoyo Cik 27:7 ka dok wubityero iye gityer lakwecwiny ma wubicamone ki kunnu, ci cwinywu bibedo yom i nyim Rwot Lubaŋawu.
Nwoyo Cik 27:8 Wubicoyo lok me cik man ducu i kom kidi ma wubicibogi kunnu maber ma kwanone yot.”
Nwoyo Cik 27:9 Moses ki ajwagi ma Lulevi guwaco ki jo Icrael ducu ni, “Wuliŋ mot, wuwiny, wun jo Icrael. I nino ma tin aye wudoko iye lwak pa Rwot Lubaŋawu.
Nwoyo Cik 27:10 Mumiyo doŋ wuwor dog Rwot Lubaŋawu kun wumako cik mere ki gin ma en ociko ducu ma acikowu kwede tin-ni.” Ceno dano i kom got Ebal
Nwoyo Cik 27:11 Moses ociko lwak i nino meno kikome kun wacci,
Nwoyo Cik 27:12 “Ka doŋ wutyeko kato loka Jordan, jo magi gibicuŋ i wi got Gerijim ka gilamo gum i kom lwak: jo Cimeon, Levi, Juda, Icakar, Yucepu ki Benjamin;
Nwoyo Cik 27:13 ki jo magi gibicuŋ i wi got Ebal i kare ma giceno dano: jo Reuben, Gad, Acer, Jabulon, Dan ki Naputali.
Nwoyo Cik 27:14 Ci Lulevi gibiwaco lok man bot jo Icrael ducu ki dwan maloŋo ni.
Nwoyo Cik 27:15 “ ‘Cen opot i kom dano ma otiyo cal Jok apaya mo nyo cal jok nyonyo ma giliyo aliya ma gin me kwer bot Rwot, ma ladiro otiyo ki ciŋe ci ocibo me awora i muŋ.’ Lwak ducu gibigamo ni, ‘Amen.’
Nwoyo Cik 27:16 “ ‘Cen opot i kom dano ma pe woro wonne ki minne.’ Lwak ducu gibigamo ni, ‘Amen.’
Nwoyo Cik 27:17 “ ‘Cen opot i kom dano ma okobo got ma poko waŋ lobo pa lawote woko.’ Lwak ducu gibigamo ni, ‘Amen.’
Nwoyo Cik 27:18 “ ‘Cen opot i kom dano ma opaŋo wi lawaŋeoto oweko yo.’ Lwak ducu gibigamo ni, ‘Amen.’
Nwoyo Cik 27:19 “ ‘Cen opot i kom dano ma obalo te pido pa labedo, nyo pa latin kic, nyo pa daa- to oweko lok oloye.’ Lwak ducu gibigamo ni, ‘Amen.’
Nwoyo Cik 27:20 “ ‘Cen opot i kom dano ma obuto ki ci-wonne, pien oketo lewic i kom wonne.’ Lwak ducu gibigamo ni, ‘Amen.’
Nwoyo Cik 27:21 “ ‘Cen opot i kom dano ma obuto ki lee mo.’ Lwak ducu gibigamo ni, ‘Amen.’
Nwoyo Cik 27:22 “ ‘Cen opot i kom dano ma obuto ki laminne, kadi nya pa wonne, kadi nya pa minne.’ Lwak ducu gibigamo ni, ‘Amen.’
Nwoyo Cik 27:23 “ ‘Cen opot i kom dano ma obuto ki marone.’ Lwak ducu gibigamo ni, ‘Amen.’
Nwoyo Cik 27:24 “ ‘Cen opot i kom dano ma oneko lawote i muŋ ali.’ Lwak ducu gibigamo ni, ‘Amen.’
Nwoyo Cik 27:25 “ ‘Cen opot i kom dano ma giwilo ki lim me Labal te pido pa dano ma pe obalo, miyo gineke nono.’ Lwak ducu gibigamo ni, ‘Amen.’
Nwoyo Cik 27:26 “ ‘Cen opot i kom dano ma pe moko lok ducu me cik man kun lubogi.’ Lwak ducu gibigamo ni, ‘Amen.’
Nwoyo Cik 28:1 “Ka wubiworo dog Rwot Lubaŋawu, ma wugwokke ka lubo cikke ducu ma acikowu kwede tin-ni, ci Rwot Lubaŋawu bipilo wiwu makato rok ducu ma wi lobo-ni,
Nwoyo Cik 28:2 ci miyo gum man ducu bipoto i komwu ci moko i komwu ka ce wuworo dog Rwot Lubaŋawu.
Nwoyo Cik 28:3 Wubibedo ki gum i gaŋiwu dok wubibedo ki gum ipottiwu.
Nwoyo Cik 28:4 Gum bibedo i kom litino ma wubinywalogi, ki i kom cam ma bicek i pottiwu; i kom litino dyaŋiwu ki i kom litino romiwu ki dyegiwu.
Nwoyo Cik 28:5 Gum bibedo i kom adukuwu ma wuyeyo ki cam i kare me kac, gum bibedo i kom otakowu me myeno kwon.
Nwoyo Cik 28:6 Gum bipoto i komwu ka wudonyo i ot, ci gum bipoto i komwu ka wukato woko.
Nwoyo Cik 28:7 “Rwot biloyo lumerokwu ducu ma bibino ka lweny i komwu, miyo wubinekogi woko ki i nyimwu. Gibimol ka lweny i komwu ki i yo acel, giriŋo giket woko i yo abiro.
Nwoyo Cik 28:8 “Rwot Lubaŋawu biciko gum poto i kom derowu ducu, ki i kom gin ducu ma wubitiyo; bimiyowu gum i lobo ma en bimiyo botwu-ni.
Nwoyo Cik 28:9 “Rwot bimokowu me bedo lwakke maleŋ kit ma yam okwoŋo kwede botwu, ka ce wumako cik pa Rwot Lubaŋawu, kun wulubo yone ducu.
Nwoyo Cik 28:10 “Jo ma i wi lobo ducu gibineno ka gilwoŋowu ki nyiŋ Rwot, ci gibilworowu.
Nwoyo Cik 28:11 Rwot bimiyo wulony ki lwak jami mapol; bimiyo wunywalo litino mapol bimiyo limwu makwo nya madwoŋ ma pottiwu bene ceko cam mabup.
Nwoyo Cik 28:12 Rwot biyabo polo piwu, ma en ot kano limme maber, ci miyo kot cwer i lobowu i karene, ci miyo gum i kom tic ducu ma wutiyo. Jo me rok mapol gibimako banya botwu ento wun pe wubimako banya mo.
Nwoyo Cik 28:13 Rwot bimiyo wubedo jo ma telo nyim, pe jo ma coko ter; wubibedo ka cito anyim ma pe doŋ wudok cen, tekke wubedo ka lubo cik pa Rwot Lubaŋawu ma acikowu kwede tin-ni kun wugwokke ka cobogi maber,
Nwoyo Cik 28:14 ma pe wulokke wukwero lubo lok ducu ma acikowu kwede tin ci wuŋak wudok yo tuŋ acuc nyo tuŋ acam pi lubo kor lubaŋa mukene ki pi worogi. Can ma bino pi balo cik (Levi 26.14-46)
Nwoyo Cik 28:15 “Ka ce pe wuworo dog Rwot Lubaŋawu nyo pe wugwokke ka lubo lok ma en ociko ducu ki cikke ma acikowu kwede tin-ni, ci lwak cen magi ducu bipoto i komwu ci moko i komwu.
Nwoyo Cik 28:16 Cen bibedo i komwu i gaŋiwu dok cen bibedo i komwu i pottiwu.
Nwoyo Cik 28:17 Cen bibedo i kom adukuwu ma wuyeyo ki cam i kare me kac, cen bibedo i kom otakowu me myeno kwon.
Nwoyo Cik 28:18 Cen bibedo i kom litino ma wubinywalogi, ki i kom cam ma bicek i pottiwu, i kom litino dyaŋiwu ki i kom litino romiwu ki dyegiwu.
Nwoyo Cik 28:19 Cen bibedo i komwu ka wudonyo i ot, ci cen bibedo i komwu ka wukato woko.
Nwoyo Cik 28:20 “Ka ce wubwoto Rwot, ma wubedo ka tiyo gin marac, ci Rwot bicwalo cen i komwu bibaŋowu woko ci bijukowu i gin ducu ma wutemo tiyone nio ka wuto wutum woko oyotoyot.
Nwoyo Cik 28:21 Rwot bimiyo two gemo marac poto i komwu nio ka bityekowu woko ki i lobo ma wubicito iye ka camone.
Nwoyo Cik 28:22 Rwot bipwodowu ki two aona opiyo, ki aburu ki two akwota, ki lyeto madwoŋ; bicwalo oro malyet mada, ci miyowu kal mubwarre ki mupur woko.
Nwoyo Cik 28:23 Polo ma tye ka wiwu bibedo macalo mola, ki piny ma ka tyenwu bibedo tek macalo nyonyo.
Nwoyo Cik 28:24 Rwot bimiyo apulu ki apwa aye cwer ma ka kot i lobowu kun a ki malo duny i komwu nio ka otyekowu woko.
Nwoyo Cik 28:25 “Rwot bimiyo lumerokwu giloyowu woko. Wubilubo yo acel ka wucito ka lweny i komgi, ka wuriŋo wuket i yo abiro ki i nyimgi. Lworo bimako ker ducu ma wi lobo pi gin ma bitimme i komwu.
Nwoyo Cik 28:26 Komwu muto-ni bibedo cam pa winyo ducu me polo, ki pa lee timgu; pe bibedo dano mo ma ryemogi.
Nwoyo Cik 28:27 Rwot bipwodowu ki odeke kit ma yam otimo i kom jo Ejipt, ki bur adola ki nyac ki gwenyo, ma caŋone biloyowu:
Nwoyo Cik 28:28 Rwot bipwodowu ki two apoya ki to-waŋ-gu, dok bibaŋo tamwu woko.
Nwoyo Cik 28:29 Wubipanne apaŋa i dyeceŋ macalo lawaŋoto paŋŋe i colpiny, pe wubilimo gum mo i wot mewu ducu; gibibedo ka unowu ki yako jamiwu jwijwi, dano ma bikonyowu bibedo pe.
Nwoyo Cik 28:30 “Ibitoŋo keny i kom nyako, ci ŋat mukene aye bibuto kwede; ibigero ot ci pe ibibedo iye; ibipito poto olok ci pe ibicamo nyige.
Nwoyo Cik 28:31 Gibineko twonni i nyimi ma ineno ci pe ibibilo riŋone; gibimayo kanani ki i nyimi gitero woko ki tek, pe gibidwokone boti, gibimiyo romini bot lumerokki, ŋat mo ma konyi bibedo pe.
Nwoyo Cik 28:32 Awobeni ki anyirani gibimiyogi bot jo me rok mukene ma kun waŋi nenogi ci piny loyi i komgi matal, pe ibibedo ki twero me geŋogi wot.
Nwoyo Cik 28:33 Rok mo ma yam pe iŋeyo aye bicamo gin ma ocek i potoni pi tic matek ducu ma iyelle iye. Gibiuni auna keken, gibidiyi piny jwijwi,
Nwoyo Cik 28:34 miyo ibibaŋŋe woko pi gin ma ineno ki waŋi.
Nwoyo Cik 28:35 Rwot bipwodi ki odeke mudet i coŋi ki i tyeni ma caŋone biloyo dano; odeke bimwono komi woko liweŋ cakke i tyeni o kwede wa i wii.
Nwoyo Cik 28:36 “Rwot biterowu kacel ki kabakawu ma wuketo me loyowu i rok mukene ma yam peya wuŋeyo kadi wa kwarowu bene pe guŋeyo; wubiworo lwak lubaŋa mukene kunnu ma gipayo calgi ki bao nyo ki got.
Nwoyo Cik 28:37 Wubidoko gin ma kelo lworo i kin rok ducu ka ma Rwot biterowu iye, ci gibitiyo ki nyiŋwu macalo carolok ki lok aboka:
Nwoyo Cik 28:38 “Ibitiŋo lwak kodi madwoŋ itero i poto, ento ibicoko iye cam matidi mo, pien bonyo bicamo, tyeko woko.
Nwoyo Cik 28:39 Ibipito potti olok, iyubo maber, ento pe ibimato kono vinone, dok pe ibicoko nyige, pien kwidi bicamogi woko ducu.
Nwoyo Cik 28:40 Ibibedo ki yadi jeituni i dye loboni ducu, ento pe ibiwirre ki moone, pien nyige bio woko piny.
Nwoyo Cik 28:41 Ibinywalo awobe ki anyira, ento pe gibibedo joni, pien gibiterogi woko i opii.
Nwoyo Cik 28:42 Yadini ducu ki gin ma ocek i potoni bonyo aye bicamone woko.
Nwoyo Cik 28:43 Lubedo ma gibedo i kinwu gibidoko dito giloyowu, dok wigi bibedo doŋo i komwu, ento wun wubimedde ki doko jo matitino mogo.
Nwoyo Cik 28:44 Gin aye dok bimiyo wumako banya botgi, wun pe wubimiyo gimako banya ki botwu. Gin aye gibibedo jo ma telo nyim, wun wubicoko ter.
Nwoyo Cik 28:45 “Lwak cen man ducu bipoto i komwu kun lubo korwu, makowu, nio ka bityekowu woko, pien onoŋo wukwero winyo dog Rwot Lubaŋawu, pe wulubo cikke ki gin ma yam ocikowu kwede ducu.
Nwoyo Cik 28:46 Can magi gibibedo lanyut ki taŋo botwu ki bot likwayowu matwal,
Nwoyo Cik 28:47 pien yam pe wutiyo bot Rwot Lubaŋawu ki yomcwiny pi lwak jami ma en omiyowu-ni.
Nwoyo Cik 28:48 Pienno wubitic ki lumerokwu ma Rwot bicwalo ka lweny i komwu. Kec ki orwo pii binekowu, wubibedo munero ma can jami ducu omakowu, ci Rwot biriyo okol nyonyo i ŋutwu nio ka otyekowu woko ducu.
Nwoyo Cik 28:49 Rwot bikelo rok mo i komwu mua ki ka mabor, nia wa ki i agikki lobo, ma gidwir macalo ocur ma tuk, en aye rok mo ma pe wuŋeyo lebgi.
Nwoyo Cik 28:50 Gin rok ma waŋgi tek ma pe biparo pi woro jo, muti, kadi wa timo kica i kom jo matino.
Nwoyo Cik 28:51 Gibicamo litino dyaŋiwu woko, ki cam mucek i potowu nio ka gityekowu woko; pe kalwu mo doŋ, nyo koŋo vino nyo moo, gibiweko kadi wa litino dyaŋiwu ki litino romi ki dyegiwu, miyo wubito woko liweŋ.
Nwoyo Cik 28:52 Gibirumowu woko i gaŋiwu ducu nio ka cel maboco ki gogo ma wugenoni gupoto woko piny ki i lobowu ducu; monygi birumowu woko i gaŋiwu ducu ma oromo dye lobowu ducu ma yam Rwot Lubaŋawu omiyowu.
Nwoyo Cik 28:53 “Wubicamo riŋo kom litinowu, en aye riŋo kom awobewu ki anyirawu ma Rwot Lubaŋawu omiyo botwu, i kare ma girumo gaŋwu woko, i kare me can madwoŋ ma lumerokwu gibiketo i komwu.
Nwoyo Cik 28:54 Laco ma yam kome okwe mot ki kuc waŋe bicido woko i kom camme miyo twono ominne woko, ki dakone ma en maro, ki litinone mogo ma pud gudoŋ;
Nwoyo Cik 28:55 pe biye ni ŋat mo i kingi onywak camo kwede riŋo kom litinone ma en tye ka camone, pien pe tye gin mo mudoŋ bote, i kare me rumo gaŋ ki i kare me can madwoŋ ma lumerokwu gibiketo i komwu i gaŋiwu ducu.
Nwoyo Cik 28:56 Dako bene ma yam kome okwe mot ki kuc, ma yam lworo keto tyene piny i ŋom pien yam gigwoke mada, waŋe bicido woko i kom cware ma en maro, ki i kom wode ki nyare,
Nwoyo Cik 28:57 bitwonogi byero ma okatti ki i kin tyene ki riŋo kom litino ma en onywalo, pien bicamogi ki i muŋ pi can jami ducu, i kare me rumo gaŋ ki i kare me can madwoŋ ma lumerokwu gibiketo i komwu i gaŋ mewu ducu.
Nwoyo Cik 28:58 “Ka pe wugwokke ka lubo lok ducu ma i cik man ma gicoyo i buk man wek wubed ka lworo nyiŋ me deyo ki mapek pa Rwot, Lubaŋawu,
Nwoyo Cik 28:59 ci Rwot dok bikelo atwom madit i komwu ki i kom likwayowu, en atwom malik ma bedo nakanaka, ki two magwa ma ri nakanaka.
Nwoyo Cik 28:60 En bikelo i komwu kit two ducu pa jo Ejipt ma yam wubedo ka lworogi; twone biniaŋ i komwu matek.
Nwoyo Cik 28:61 Dok kit two ducu ki kit atwom ducu ma pe gicoyogi i buk man me cik Rwot aye bikelogi i komwu, nio ka otyekowu woko liweŋ.
Nwoyo Cik 28:62 Kadi onoŋo yam wunya mapol macalo lwak lakalatwe me polo, gibiweko welwu doŋ manok mo, pien pe wubedo ka woro dog Rwot Lubaŋawu.
Nwoyo Cik 28:63 Kit ma yam cwiny Rwot obedo yom i komwu omiyo otimowu maber-ri dok omiyo wunya mapol, kit meno bene cwiny Rwot dok bibedo yom pi kelowu topiny ma bityekowu woko liweŋ; ci bikwanyowu woko ki i lobo ma doŋ wucok donyo iye ka camone.
Nwoyo Cik 28:64 “Rwot bikeyowu woko ata i kin rok ducu, cakke i agikki lobo tuŋ cel o kwede i agikkine mukene tuŋ cel. Wubiworo lwak lubaŋa mukene kunnu ma gipayo calgi ki bao nyo ki got, ma yam pe wuŋeyo kadi wa kwarowu bene pe guŋeyo.
Nwoyo Cik 28:65 I kin lurok magi pe wubinoŋo iye kuc mo, dok pe wubinoŋo iye ka yweyo tyenwu, ento Rwot bimiyo cwinywu myel kunnu, waŋwu bimyeno, tipo komwu bito woko lirut.
Nwoyo Cik 28:66 Cwinywu biŋabbe aŋaba pi kwowu me anyim; wubibedo ki lworo madwoŋ dyewor ki dyeceŋ, ma pe wutye ki gen mo i kwowu.
Nwoyo Cik 28:67 Odiko wubiwacci, ‘Kono nene obedo otyeno!’ dok otyeno wubiwacci, ‘Kono nene obedo odiko!’ pi lworo madwoŋ i cwinywu pi gin ma tye anyim ma waŋwu bineno.
Nwoyo Cik 28:68 Dok Rwot bidwokowu cen i Ejipt kun giterowu i mel, wubidok i wot ma yam aciko ni pe dok wubinwoyone-ni. Wubimine kekenwu kunnu bot lumerokwu kun wucatte ni giwilwu wubed opiigi ki aŋecagi, ento dano mo pe ma biwilowu.”
Nwoyo Cik 29:1 Man aye lok me gicikke ma yam Rwot ociko ki Moses ma oketo i kingi ki jo Icrael i lobo Moab, ma omedo i kom gicikke ma yam oketo i kingi i wi got Koreb.
Nwoyo Cik 29:2 Moses olwoŋo jo Icrael ducu ci owaco botgi ni, “Doŋ wutyeko neno gin ducu ma yam Rwot otiyo i lobo Ejipt ma wuneno ki waŋwu, gin ma en otimo i kom Parao ki i kom luticce ki i kom lobone ducu.
Nwoyo Cik 29:3 Wun yam wuneno ki waŋwu kit ma Rwot otemo kwede cwinye ki lwak, lanyut ki taŋo madito.
Nwoyo Cik 29:4 Ento Rwot peya omiyowu cwiny me niaŋ, nyo waŋ me neno, nyo it me winyo nio wa onyoo.
Nwoyo Cik 29:5 Doŋ atelo wiwu i dye tim mwaka pyeraŋwen ma boŋowu pe guti ki i komwu, ki war tyenwu bene pe guti woko ki i tyenwu.
Nwoyo Cik 29:6 I kare meno onoŋo pe wutye ki kwon me acama, pe wumato koŋo vino nyo kono makecce; meno aye oweko wuŋeyo ni an aye a Rwot Lubaŋawu.
Nwoyo Cik 29:7 Ka doŋ wuo i kabedo-ni, ci Cikon kabaka me Kecbon ki Og kabaka me Bacan gubino ka romo kwedwa i lweny, ento waloyogi woko,
Nwoyo Cik 29:8 ci wamayo lobogi woko wamiyo obedo ginaleya pa jo pa Reuben, ki pa jo pa Gad, ki pa nucu kaka pa Manace.
Nwoyo Cik 29:9 Pi meno myero wugwokke ka lubo lok ducu me gicikke man, wek gumkom omakwu i kom gin ducu ma wutiyo.
Nwoyo Cik 29:10 “Tin wun ducu wucuŋ i nyim Rwot Lubaŋawu: ludito wi kakawu, ludoŋowu, ludito ticwu ki co ducu pa jo Icrael,
Nwoyo Cik 29:11 litinowu ki mon mewu ki lubedo ma gibedo i gonywu ma gin aye lubar yenwu ki lutwom piiwu.
Nwoyo Cik 29:12 Wucuŋ kany wek wun ducu wukwoŋŋe pi donyo i gicikke man ma Rwot Lubaŋawu oketo i kinwu ki en tin,
Nwoyo Cik 29:13 wek en omi wubed jone tin, wek en obed Lubaŋawu, kit ma yam ocikke kwede botwu-ni, ki kit ma yam olwoŋo kwede bot kwarowu Abraim, Icaka ki Yakobo.
Nwoyo Cik 29:14 Pe aketo kwoŋ man ki gicikke man kwedwu keken,
Nwoyo Cik 29:15 ento okwako wa dano ma pe gitye kany kwedwa tin ma rom ki wan ducu ma wacuŋ kany i nyim Rwot Lubaŋawa tin.
Nwoyo Cik 29:16 “Wun wuŋeyo kit ma yam wabedo kwede i lobo Ejipt, kit ma wawoto wabino kwede kun wawok ki i dye rok mapol;
Nwoyo Cik 29:17 dok wuneno gin me kwer ma gitye kwede ducu, cal lubaŋagi me bao ki me got, me ryal ki me jabu;
Nwoyo Cik 29:18 Wugwokke wek laco mo nyo dako mo, nyo doggolawu mo, nyo kakawu mo pe onen i kinwu ma cwinye olokke oa woko i kom Rwot Lubaŋawa, ci okobo ocito ka woro lubaŋa mogo pa rok meno ducu, wek i kinwu pe onen iye dano mo ma rom ki lwit yat ma nyako kwir ki nyige makec.
Nwoyo Cik 29:19 Gwok nyo dano macalo meno ka owinyo kwoŋ man ki gicikke man ci lamo gum i kome kene i cwinye kun wacci, ‘An gira abibedo ki kuc, kadi bed cwinya nwaŋ
Nwoyo Cik 29:20 Rwot pe bitimo dano macalo meno kica, ento kiniga pa Rwot ki nyekone aye bidunyo yito i kome, ki lok me ceno dano ma gicoyo i buk man bimoko i kome matwal, Rwot bijwayo nyiŋe woko ki i te polo.
Nwoyo Cik 29:21 Rwot bipoko en woko kene ki i kin kaka pa jo Icrael ducu, ci bolo can mapek i kome ma rwatte ki lok ducu me ceno dano ma i gicikke ma gicoyo i buk man me cik.
Nwoyo Cik 29:22 “Dok likwayowu ma gibilubowu, litinowu ma gibileyo ka tyenwu, ki lurok ma gua ki i lobo mabor, ka gibineno lwak aroma ducu ma opoto i lobowu ki lwak two ma Rwot omiyo omako dano,
Nwoyo Cik 29:23 dok ka gibineno lobowu ducu mac obalo, kun odoŋ gweŋ calfa ma mac olenyo, ki kado keken, ma pe gicoyo iye kodi mo, ma gin mo pe doŋo iye, ma lum pe lot iye, lobo muballe woko ma rom ki Codom ki Gomora ki Adma ki Jeboim, ma yam Rwot obalo woko ki kiniga ki akecane,
Nwoyo Cik 29:24 ada, ka guneno man ducu gibiwacci, ‘Piŋo Rwot otimo lobo-ni kit man? Lyeto me kiniga madwoŋ ma rom manni te lokke aŋo?’
Nwoyo Cik 29:25 Ci dano gibigamo ni, ‘Gin mumiyo otimo kit meno pien guweko lubo gicikke pa Rwot Lubaŋa pa kwarogi woko, ma ocikke iye kwedgi i kare ma okwanyogi woko ki i Ejipt,
Nwoyo Cik 29:26 ci guyeŋ gucito ka woro lwak lubaŋa mukene ki ryebbe piny i nyimgi, lwak lubaŋa ma onoŋo yam pe giŋeyo, ma yam pe gimiyo botgi me awora;
Nwoyo Cik 29:27 mumiyo kiniga omako Rwot i kom lobo man, ma okelo iye lwak lok ducu me ceno dano ma gicoyo i buk man.
Nwoyo Cik 29:28 Rwot oputo lwitgi woko ki i lobogi pi kinigane ki akecane ki akemone madwoŋ, ka obayogi woko wa i lobo mukene, macalo tye kwede wa onyooni.’
Nwoyo Cik 29:29 “Rwot Lubaŋawu tye ki muŋŋe; ento gin ma doŋ oyabo omiyo botwa doŋ bedo mewa ki pa likwayowa matwal, wek walub lok ducu ma i cik man.
Nwoyo Cik 30:1 “Ka gin man ducu doŋ opoto i komwu, gum ki lok me ceno dano ma atyeko ketone i nyimwu-ni, ka wupo pire ki i kin rok ducu ka ma Rwot Lubaŋawu yam ocwalowu iye-ni
Nwoyo Cik 30:2 ce wudwogo cen bot Rwot Lubaŋawu, wun ki likwayowu, ci wucako woro doge i lok ducu ma acikowu kwede tin-ni ki cwinywu ducu ki tipowu ducu,
Nwoyo Cik 30:3 ci Rwot Lubaŋawu bidwoko gum mewu botwu; en dok bicokowu woko ki i kin rok ducu ka ma yam okeyowu iye-ni.
Nwoyo Cik 30:4 Kadi wa jowu ma obayogi ka mabor wa i agikki te polo, Rwot Lubaŋawu bicokogi woko ki kunnu; en biomowu woko ki kunnu.
Nwoyo Cik 30:5 Rwot Lubaŋawu bikelowu i lobo ma yam kwarowu gucamo-ni wek wun bene wucam obed mewu. Lubaŋa-bimiyo wubedo ki lwak lonyo mabeco, kun wunya mapol makato kwarowu.
Nwoyo Cik 30:6 Rwot Lubaŋawu bimiyo wubedo jo mulirre i cwinywu, wun ki likwayowu bene, wek wumar Rwot Lubaŋawu ki cwinywu ducu ki tipowu ducu wek wubed makwo.
Nwoyo Cik 30:7 Rwot Lubaŋawu biketo lok magi me ceno dano I kom lumonewu ki lumerokwu ma guunowu, tin-ni.
Nwoyo Cik 30:8 ci wun dok wubiworo dog Rwot kun wugwoko cikke ducu ma acikowu kwede
Nwoyo Cik 30:9 Rwot Lubaŋawu bimiyo wubedo ki jami mabeco madwoŋ mada ma wubinoŋo pi ticwu; wubibedo ki litino mapol, limwu makwo binya mapol bene, potowu biceko cam mabup, pien cwiny Rwot dok bibedo yom pi miyowu lonyo ki jami mabeco, kit ma yam cwinye obedo yom i kom kwarowu-ni.
Nwoyo Cik 30:10 Ka ce wubiworo dog Rwot Lubaŋawu, ma wugwoko cikke ki gin ma ociko ducu ma gicoyo i buk man me cik, ka ce wudwogo cen bot Rwot Lubaŋawu ki cwinywu ducu ki tipowu ducu, ci Lubaŋa bimiyowu gum man.
Nwoyo Cik 30:11 “Pien cik ma acikowu kwede tin-ni pe tek twatwal ma cobone loyowu, dok pe tye ka mabor kwedwu.
Nwoyo Cik 30:12 Pe tye wa i polo, ma kono omiyo wuwacci, ‘Aŋa ma bicito ka omone botwa ki malo i polo kuca, wek okel botwa ka wek wawiny lokke walubi?’
Nwoyo Cik 30:13 Dok pe tye wa loka nam, ma kono omiyo wuwacci, ‘Aŋa ma bicito piwa wa loka nam kuca, wek okel botwa ka wek wawiny lokke walubi?’
Nwoyo Cik 30:14 Ento lokke tye cok kwedwu; wumako doŋ i cwinywu, ci wubedo ka tucone ki dogwu, miyo wutwero lubone.
Nwoyo Cik 30:15 “Nen maber ni, tin atyeko keto i nyimwu kwo ki lonyo ki to ki keckom.
Nwoyo Cik 30:16 Ka ce wuworo cik pa Rwot Lubaŋawu ma ocikowu kwede tin-ni, wek wumar Rwot Lubaŋawu, ma wulubo yone kun wugwoko cikke ki gin ma en ociko nyo oŋolo ducu, ci wubikwo dok wubinya mapol, dok Rwot Lubaŋawu bimiyowu gum i lobo ma wubidonyo iye ka camone-ni.
Nwoyo Cik 30:17 Ento ka ce cwinywu odok cen ka ryebbe i nyim lubaŋa mukene ki tiyo botgi ma wukwero winyo dog Rwot,
Nwoyo Cik 30:18 atuco atir botwu tin ni wubito wutum woko; pe wubiri pi kare malac i lobo ma wubecito iye loka Jordan ka camone-ni.
Nwoyo Cik 30:19 Alwoŋo polo ki lobo me bedo lucaden i komwu tin, ni, atyeko keto i nyimwu kwo ki to, gum ki lok me ceno dano; mumiyo wuyer kwo wek wun ki likwayowu wubed makwo,
Nwoyo Cik 30:20 ma kun wumaro Rwot Lubaŋawu, wuworo doge ci wumoko i kome matek; en aye kelo kwo botwu, ci miyo wuri pi kare malac, wek wubed i lobo ma yam Rwot okwoŋo pire bot kwarowu Abraim, Icaka ki Yakobo ni ebimiyogi.”
Nwoyo Cik 31:1 Moses dok omedde ki waco lok magi bot jo Icrael ducu.
Nwoyo Cik 31:2 Owaco botgi ni, “An mwaka me ditta doŋ romo miya ki pyeraboro tin, ci pe doŋ aromo wot ki dwogo kit ma iya mito. Rwot otyeko waco bota ni pe abikato loka Jordan.
Nwoyo Cik 31:3 Rwot Lubaŋawu kikome aye doŋ bitelo nyimwu wa loka ca. En bityeko rok magi woko ducu ki i nyimwu, ci wubicamo lobogi; ki Yocwa aye doŋ bikato loka ca ka telo wiwu kit ma doŋ Rwot owaco-ni.
Nwoyo Cik 31:4 Rwot bitimogi kit ma yam otimo i kom Cikon ki Og ma luker pa jo Amor ki i kom lobogi i kare ma otyekogi kwede woko-ni.
Nwoyo Cik 31:5 Rwot bimiyo gipoto i ciŋwu, wun wubitimogi ma lubo cik ducu ma atyeko cikowu kwede-ni.
Nwoyo Cik 31:6 Wubed oteka ma cwinywu nwaŋ; pe wulwor, pe atiba opot i komwu pigi, pien Rwot Lubaŋawu aye biwot kwedwu, pe bibwotowu ata, pe biwekowu wudoŋ kenwu.”
Nwoyo Cik 31:7 Lacen Moses olwoŋo Yocwa ci owaco bote ki i nyim jo Icrael ducu ni, “Bed oteka ma cwinyi nwaŋ, pien ibicito ki lwak man wa ilobo ma yam Rwot okwoŋo pire bot kwarogi ni ebimiyogi-ni; in aye ibimiyo gicamo doko megi.
Nwoyo Cik 31:8 Rwot aye bi telo nyimi, en bibedo kwedi, pe bibwoti ata, pe biweki keni. Pe ilwor, cwinyi pe opoti.” Cik myero gikwan i ge mwaka abiro abiro
Nwoyo Cik 31:9 Moses ocoyo cik man ducu ci omiyo bot ajwagi ma gin likwayo pa Levi, ma yam gitiŋo canduk me gicikke pa Rwot, ki bot ludoŋo ducu pa jo Icrael.
Nwoyo Cik 31:10 Ocikogi ni, “I ŋe mwaka abiro abiro, i kare ma giciko pire ni obed mwaka me weko banya, i nino me Bolo,
Nwoyo Cik 31:11 ma noŋo jo Icrael ducu gubino i nyim Rwot Lubaŋagi i kabedo ma en biyerone, wubikwano iye cik man i nyim jo Icrael ducu wek guwiny.
Nwoyo Cik 31:12 Wugur lwak kacel, co wa ki mon ki litino, ki lubedo ma gibedo i gaŋiwu, wek guwiny ci gupwony lworo Rwot Lubaŋawu, gugwokke ka lubo lok ducu me cik man,
Nwoyo Cik 31:13 ka wek litinogi ma peya guŋeyo lokke guwiny ci gupwony lworo Rwot Lubaŋawu, i kare ducu ma wubedo i lobo ma wucito iye loka Jordan ka camone- ni.” Pwony pa Rwot me agikkine bot Moses
Nwoyo Cik 31:14 Dok Rwot owaco ki Moses ni, “Nen, nino ma ibito iye doŋ onyiko cok. Lwoŋ Yocwa ci wucuŋ kwede i kema me rwatte wek acike.” Ci Moses ki Yocwa gucito gucuŋ i kema me rwatte.
Nwoyo Cik 31:15 Rwot ocako nen i kema ki wir me pol; ci wir me pol ocuŋ okemo doggola me kema.
Nwoyo Cik 31:16 Rwot owaco bot Moses ni, “Nen, in doŋ icok cito ka yweyo bot kwarowu; ci lwak man gibitwaro gicito ka woro lubaŋa mogo ma welo ki tim kwele kwele, i lobo ma gicito ka bedo iye i kingi-ni. Gibibwota woko dok gibituro gicikkena ma atyeko ketone i kinwa wan kwedgi.
Nwoyo Cik 31:17 Dok kiniga bi maka i komgi i kare meno, ci abitenyogi woko ma akano waŋa woko pe anenogi, miyo gibityekogi woko liweŋ, Gin maraco-gu ki lwak ayela mapol bipoto i komgi, mumiyo i kare meno gibiwacci, ‘Gin mumiyo can man opoto i komwa, pien Lubaŋawa doŋ pe tye i kinwa.’
Nwoyo Cik 31:18 Abikano waŋa woko i kare meno adada pi lwak balgi ducu ma gubedo ka timo, pien gudok woko cen bot lwak lubaŋa mukene.
Nwoyo Cik 31:19 Kombeddi doŋ ico wer man wek ipwony ki jo Icrael. Ket wer man i doggi, wek obed cadenna i kom jo Icrael.
Nwoyo Cik 31:20 Pien ka akelogi i lobo ma mol cak ki moo kic ma yam akwoŋo pire ni abimiyo bot kwarogi, ka gucamo ci guyeŋ gucwe kwede, ci gibidok cen bot lubaŋa mogo mukene. Gibiworogi ma kun gicaya woko, gituro gicikkena.
Nwoyo Cik 31:21 Dok ka gin maraco mapol ki lwak ayela mapol opoto i komgi, ci wer man bicuŋ i nyimgi me bedo caden botgi, pien likwayogi pud gibiwero, wigi pe biwil iye. Pien aŋeyo tam ma gutyeko yubone ma onoŋo peya aterogi i lobo ma yam akwoŋo pire ni abimiyogi.”
Nwoyo Cik 31:22 Moses ocoyo wer meno i nino meno kikome, ocako pwonyo ki jo Icrael.
Nwoyo Cik 31:23 Ka Rwot ociko Yocwa wod pa Nun kun waco bote ni, “Bed oteka ma cwinyi nwaŋ, pien in aye ibitero likwayo pa Icrael i lobo ma yam akwoŋo pire ni abimiyogi-ni, ci an abibedo kwedi.”
Nwoyo Cik 31:24 Ka yam Moses otyeko coyo lok me cik man ducu i buk nio ka otum woko ducu,
Nwoyo Cik 31:25 ci ociko Lulevi ma gitiŋo canduk me gicikke pa Rwot,
Nwoyo Cik 31:26 owacci, “Wugam buk man me cik, wuket i ŋet canduk me gicikke pa Rwot Lubaŋawu, wek obed kunnu me bedo caden i komwu.
Nwoyo Cik 31:27 Pien aŋeyo kit jemowu ki kit ma ŋutwu nwaŋ kwede ducu, Nen, ka tin dok wujemo i kom Rwot ma an pud atye kwedwu ma akwo, ci jemowu bibedo dwoŋ ma rom mene ka doŋ ato woko?
Nwoyo Cik 31:28 Wumi ludoŋo ma i kakawu ducu ki ludito ticwu gugurre kacel ka doŋ awac lok magi guwiny, ka doŋ alwoŋ polo ki lobo wek obed caden i komgi.
Nwoyo Cik 31:29 Pien aŋeyo adada ni, Ka doŋ ato, wubitimo tim aranyi; ci wubilokke, wubibarre woko ki i yo ma acikowu kwede. Gum marac bipoto i komwu i kare me anyim, pien wubitimo gin ma nen marac i waŋ Rwot kun wumiyo kiniga make ki gin ma wutiyo.” Wer pa Moses
Nwoyo Cik 31:30 Moses okwano lok ma i wer man nio ka otyeko ducu, kun lwak jo Icrael ducu ma gugurre kacel gubedo ka winyone:
Nwoyo Cik 32:1 “Wucik itwu, wun polo ducu, an doŋ abiloko; wek lobo bene owiny lok ducu ma i doga.
Nwoyo Cik 32:2 Lubaŋa omi pwonnya ocwer macalo kot, omi lokka oton macalo toyo, macalo kot ma ŋido i kom lum alita macalo kot ma wo i kom doo.
Nwoyo Cik 32:3 Pien abituco nyiŋ Rwot. Wutit dit pa Lubaŋawa!
Nwoyo Cik 32:4 “En aye Got, ma ticce ducu cobbe kakare; gin ducu ma en tiyo tye atir. En Lubaŋa ma lagen, ma pe ki bal mo; kite atir, gin ma en timo ducu tye maber.
Nwoyo Cik 32:5 Gutimo tim aranyi i kome; pe doŋ gin litinone, pien komgi ki mwonyo; gin aye yalwak muŋak mugom woko.
Nwoyo Cik 32:6 Wun mono dok wuculo Rwot kit meno, wun jo mamiŋ ki rok ma pe ki ryeko? Pe en aye wonwu ma oketowu? Pe en aye lacwec ma omiyo wutye makwo?
Nwoyo Cik 32:7 Po i kom kare ma yam con ca, tam pi lwak mwaka pa yalwak macon. Peny woru, ci binyutti maber, ki ludoŋowu bene gibititti.
Nwoyo Cik 32:8 I kare ma En Mamalo Twal yam omiyo ki rok ducu ginaleyagi, i kare ma opoko kin litino pa dano, yam opoko waŋ lobo pa rok acel acel kun lubo wei awobe pa Lubaŋa.
Nwoyo Cik 32:9 Pien lwak pa Rwot gin aye dulle, jo pa Yakobo aye gipiny ma gipoko bote.
Nwoyo Cik 32:10 “Yam onoŋo Yakobo i dye tim aroo, i lobo kweyo marac ma dano pe iye; okwake ki bade kun gwoke maber ogwoke macalo toŋ waŋe kikome.
Nwoyo Cik 32:11 Macalo ocur ma pwonyo litinone ki tuk kun teŋo bwome ma oyaro ka wigi, yaro bwome, jologi kwede, ci tiŋogi ki kono lacar madito.
Nwoyo Cik 32:12 Rwot kene aye yam telo wi jone, kun onoŋo lubaŋa pa lurok mo pe ka ŋete.
Nwoyo Cik 32:13 “Omiyo guriŋo i wi cere mutiŋŋe malo i lobo, opitogi ki cam mucek i poto; omiyogi doto moo kic ma noŋŋe i wi got, ki noto moo yaa mucek i dye pata got matek.
Nwoyo Cik 32:14 Omiyogi boto cak lukulu pa dyaŋi, ki mato cak ma libo bene pa dyegigi; gucamo moo litino romi ki nyogi romi, ki riŋo dyaŋi me Bacan ki riŋo dyegi, kacel ki moko ŋano mabecone twatwal, gumato kono vino makwar me pig olok.
Nwoyo Cik 32:15 “Ento Jecurun ocwe matek, ma loyone tek; jo pa Rwot gucwe ma komgi pek, muliŋŋe. Gubwoto Lubaŋa ma Lacwecgi woko, gucayo Got mularogi-ni.
Nwoyo Cik 32:16 Guworo lubaŋa ma welo-gu mumiyo nyeko omake, guŋeto cwinye ki tim marac me kwer omiyo kiniga omake.
Nwoyo Cik 32:17 Gutumo tum bot jogi ma pe gin lubaŋa, bot lubaŋa mogo ma yam pe giŋeyo, bot lubaŋa mogo manyen ma obino lacen ma yam kwarogi pe gulworo.
Nwoyo Cik 32:18 Gin pe guparo Got ma onywalogi-ni, wigi owil woko i kom Lubaŋa ma Wongi-ni.
Nwoyo Cik 32:19 “Rwot oneno ci ocayogi woko, pien awobene ki anyirane guŋeto cwinye.
Nwoyo Cik 32:20 Owacci, ‘Abikano waŋa woko ki botgi, wek dok anen kit ma gibitum kwede; pien gin yalwak muŋak woko ata, gin litino ma pe lugen.
Nwoyo Cik 32:21 Gumiyo nyeko omaka i kom gin ata ma pe lubaŋa; guŋeto cwinya ki cal jogi acweyagu. An bene abimiyo nyeko makogi i komji ata; abimiyo rok mo mamiŋ ŋeto cwinygi.
Nwoyo Cik 32:22 Pien kinigana doŋ omoko mac woko, doŋ tye ka waŋ wa i te bur matut me lyel, kun waŋo lobo ki gin ma ocek iye ducu, ka dok cwinyo mac waŋ wa te guti me godi.
Nwoyo Cik 32:23 “ ‘Abicoko can aguro i wigi; abityeko aterona woko i komgi.
Nwoyo Cik 32:24 Kec aye bimiyo gijony liŋok, dok awaŋogi ki lyeto ki two gemo maraco atyekogi woko liweŋ; abicwalo lak ŋuu i komgi ki kwir pa gin ma lak alaka i ŋom.
Nwoyo Cik 32:25 Pala lucwan bityekogi woko i tim, lworo bibedo wa i kicika ot; pala bityeko litino co ki anyira, litino ma dot wa ki jo ma wigi ki lwar.
Nwoyo Cik 32:26 Kono awacci, “Abikeyowu woko ka ma boco, abimiyo nyiŋgi pe doŋ gipo iye i kin dano,”
Nwoyo Cik 32:27 ento alworo lumerok wek pe guŋet cwinya, wek lumonegi pe guter marac, pe guwacci, “Waloyogi giwa, ciŋ Rwot pe otimo gin mo.” ’
Nwoyo Cik 32:28 “Pien gin aye rok ma gikwiya yubo lok, niaŋ lok bene loyogi woko.
Nwoyo Cik 32:29 Ka nene giryek, kono giniaŋ lok man, kono giŋeyo agikki me kwogi.
Nwoyo Cik 32:30 Dano acel ryemo jo alip kulu, jo aryo twaro jo alip apar, ka Gotgi aye pe omiyogi woko bot lukworgi, ka Rwot pe otenyogi woko?
Nwoyo Cik 32:31 Pien gotgi pe rom ki Gotwa, lubaŋagi pe tek ma rom ki mewa; wa merokwa bene giye lok man.
Nwoyo Cik 32:32 Lukworwa girom ki jo Codom ki Gomora, gical ki olok marac ma nyige kec; girom ki koŋo vino ma girubo ki kwir twol,
Nwoyo Cik 32:33 ki kwir twol golla mager-ri.
Nwoyo Cik 32:34 “Man aye gin ma akano, ma agwoko i ot kano limma.
Nwoyo Cik 32:35 An aye abiculo kwor, abiculo waŋe lacen. Akuro kare ma tyengi bicer; pien nino me to-pinygi doŋ cok, bipoto i komgi atura.
Nwoyo Cik 32:36 Pien Rwot bimiyo jone loyo kop, kica bimake i kom luticce ka oneno tekgi doŋ otum woko, ma dano mo pe odoŋ kadi opii nyo ŋat ma lone kene.
Nwoyo Cik 32:37 Ci bipenyogi ni, ‘Lwak lubaŋawu doŋ gitye kwene kaa, ki got ma yam wuriŋo wularo iyeni?
Nwoyo Cik 32:38 Jogi ma yam camo moo me gitumwu doŋ tye kwene, ki lumat koŋo vino me gityer amatawu? Wek doŋ gua malo ka konyowu, wek gin aye gubed jo ma gwokowu!
Nwoyo Cik 32:39 “ ‘Tin doŋ wunen ni, an aye a ene, an kena, lubaŋa mukene pe ka ŋeta. An aye aneko dok an aye amiyo kwo; an aye aketo ret dok acaŋo burre, dok pe tye ŋat mo ma laro dano ki i ciŋa.
Nwoyo Cik 32:40 Atiŋo ciŋa malo acimo polo ci akwoŋo kwon man ni, Macalo an Lubaŋa ma abedo kwo matwal-li,
Nwoyo Cik 32:41 ka ce apako pala lucwanna ma mil amila, ce aryeyo ciŋa pi ŋolo kop ci abiculo kwor i kom lumonena, abiketo can i kom jo ma gidaga.
Nwoyo Cik 32:42 Abimiyo aterona mer ki remo, pala lucwanna bicamo riŋo mabup, biyeŋ ki remo jo ma ginekogi ki ma gimakogi, bitoŋo wi lutel pa lumerok.’
Nwoyo Cik 32:43 “Wupake wun rok ducu kacel ki lwakke, pien en culokwor remo pa luticce; en culo kwor i kom lumonene pi kwanyo bal woko ki i lobo pa jone.”
Nwoyo Cik 32:44 Moses okwano wer man ducu wek lwak guwiny, en kacel ki Yocwa wod pa Nun. Moses ociko jo Icrael tyen me agikkine
Nwoyo Cik 32:45 Ka Moses otyeko waco lok magi ducu bot jo Icrael ducu ci owaco botgi ni,
Nwoyo Cik 32:46 “Wuket i cwinywu lok ducu ma awaco botwu tin-ni, wek wuketgi gubed cik ma mako litinowu bene, wek gugwokke ka lubo lok ducu me cik man.
Nwoyo Cik 32:47 Lok magi pe lok ma tere pe; gin aye kwowu kikome. Pi gwoko cik magi miyo wubiri pi kare malac i lobo ma wucito iye loka Jordan ka camone-ni.” Lubaŋa onyuto lobo Kanaan bot Moses
Nwoyo Cik 32:48 I nino meno kikome Rwot owaco bot Moses ni,
Nwoyo Cik 32:49 “It malo i wi got man me Abarim, got Nebo, ma tye i lobo Moab mukemo Jeriko, wek inen lobo Kanaan ma abimiyo bot jo Icrael obed megi.
Nwoyo Cik 32:50 Ibito i wi got ka ma iito iye-ni wek idok bot lutuwu, macalo omeru Aron yam oto i wi got Kor ci odok bot lutugi;
Nwoyo Cik 32:51 pien yam wuŋayo waŋa woko ki i dye jo Icrael, i dog pii me Meribakadec i tim me Jin; yam pe wuwora i nyim jo Icrael macalo an Lubaŋa maleŋ.
Nwoyo Cik 32:52 Pienno ibineno lobo-nu ki cen i nyimi kuca, ento pe ibicito kunnu, i lobo ma abimiyo ki jo Icrael.”
Nwoyo Cik 33:1 Man aye lamo gum pa Moses ma dano pa Lubaŋa-ni, ma yam olamo i kom likwayo pa Icrael ma onoŋo peya oto.
Nwoyo Cik 33:2 Moses olamo ni, “Rwot yam obino oa ki i wi got Cinai, ci otuc ki i Ceir wa i komwa cut, kun ryeny ki i wi got Paran. Obino ma oa ki i kin jo maleŋ alip ki alip, ki leb mac ma lyel tuŋ ciŋe malacuc.
Nwoyo Cik 33:3 Ada, en maro jone, gwoko jone maleŋ ducu i ciŋe. Pi meno waryebbe ka tyene kun en bedo ka pwonyowa,
Nwoyo Cik 33:4 ki cik ma yam Moses oketo i komwa me bedo me aleya pa lwak pa Yakobo.
Nwoyo Cik 33:5 Kit meno Rwot odoko kabaka i Jecurun i kare ma ludito ma gitelo wi lwak gucokke, ma kaka pa jo Icrael ducu gugurre kacel.
Nwoyo Cik 33:6 I kom kaka pa Reuben Moses olamo gum kit man. “Wek Reuben obed makwo, pe oto, kadi bed jone nok.”
Nwoyo Cik 33:7 Olamo gum i kom kaka pa Juda kit man, “Ai Rwot, winy dwan Juda, kele wa paco bot jone. In aye ilweny pire ki ciŋi, ikonye ka lwenyo i kom lumonene.”
Nwoyo Cik 33:8 I kom kaka pa Levi olamo ni, “Mi ki Levi Tumim meri, miye Urim meri pien en lwori. En aye dano ma yam iomo iye i Maca, en aye ŋat ma yam itemo i ŋet pii me Meriba.
Nwoyo Cik 33:9 Yam owaco i kom wonne ki minne ni, ‘Pe aparo pigi’; opokke woko ki omegine, dok pe oŋeyo wa litinone. Pien jo pa Levi gumako lokki, gulubo gicikkeni bene.
Nwoyo Cik 33:10 Gibipwonyo jo pa Yako bo ki lok ma iŋolo, gibipwonyo cikki bot jo Icrael; gibiwaŋo odok eceta i nyimi, gibityero gitum ma giwaŋo woko ducu ki berre i wi keno tyerri.
Nwoyo Cik 33:11 Ai Rwot, mi gum i kom gipinygi, dok igam tic ma gitiyo ki ciŋgi. Nyon pyer lumonegi piny, ma gin aye jo ma daggi, wek pe dok gutub i komgi.”
Nwoyo Cik 33:12 I kom kaka pa Benjamin olamo ni, “Dano ma Rwot maro-ni bedo ki kuc, Rwot Mamalo Twal gwoke kare ducu, tino en malo i wi gwoke.”
Nwoyo Cik 33:13 I kom kaka pa Yucepu olamo ni, “Rwot omi gum opot i kom lobone, ki mot mabeco ma a malo ki i polo, ki mua ki i kut matut ma oyarre i te lobo.
Nwoyo Cik 33:14 Omine nyig yadi mabeco ma nyak ki cen, ki lonyo me cam ma cek ki dwene;
Nwoyo Cik 33:15 Omine cam ma cek mabeco i kom godi muri mada, ki mubakke i wi cere ma bedo matwal;
Nwoyo Cik 33:16 omine mot mabeco me nom ki lonyone, ki gum pa Labedo i caka mulyel mac. Wek gum magi ducu gupot i kom Yucepu, i wi dano mubedo laker i kin omegine.
Nwoyo Cik 33:17 Ditte ki deyone bibedo rom ki pa wod twon me kayo, tuŋe aryo ducu tye macalo tuŋ twon ma i tim. En aye bitwomo kwede rok mapol, bicobogi ducu nio wa i agikki lobo; tuŋe aye jo Epraim ma gikato alip apar, ki jo Manace ma giromo alip mapol-li.”
Nwoyo Cik 33:18 I kom kaka pa Jabulon olamo ni, “Cwinyi obed yom, in Jabulon, ka ikato woko; ki in Icakar ka ibedo i kemani.
Nwoyo Cik 33:19 Gibilwoŋo rok ducu wek gucit i wi gotgi, gibityero gitum muporre kunnu, pien lim ma tye i nam obedo megi, kacel ki lonyo ma gikano i kweyo.”
Nwoyo Cik 33:20 I kom kaka pa Gad olamo ni, “Gum opot i kom dano ma oyabo i lobo pa Gadmalac! Gad obuto piny macalo min labwor, en yeco bat lee, dano wiye.
Nwoyo Cik 33:21 Oyero lobo maberre ni obed mere, pien onoŋo gikano lobo pa lawimony kunnu. Obino bot ludito wi lwak, otimo gin ma tye atir i nyiŋ Rwot, ocobo gin ma Rwot ociko kacel ki jo Icrael.”
Nwoyo Cik 33:22 I kom kaka pa Dan olamo ni, “Dan aye latin labwor ma kirre nia ki i Bacan.”
Nwoyo Cik 33:23 I kom kaka pa Naputali olamo ni, “Bed ki lonyo ma rommi, in Naputali, gum pa Rwot obed kwedi madwoŋ, nam ki lobo ma tun acuc obed meri.”
Nwoyo Cik 33:24 I kom kaka pa Acer olamo ni, “Acer olim gum madit makato litino ducu; wek cwiny omegine ducu omare; wek olwa tyene ki moo.
Nwoyo Cik 33:25 Laceg dog gaŋŋi obed nyonyo ki mola; bed ki tekkomi nio wa ka toni.
Nwoyo Cik 33:26 “Pe tye ŋat mo macalo Lubaŋawu, wun jo Jecurun, ma ito pol bino kwede ka konyowu, kun baro dye polo ki doyone.
Nwoyo Cik 33:27 Lubaŋa ma bedo nakanaka-ni en aye kabedowu, ciŋe tye ki tuŋ piny ma tiŋowu kwede malo. Oryemo lumerok woko ki i nyimwu kun wacci, ‘Tyekgi woko liweŋ.’
Nwoyo Cik 33:28 Icrael yam obedo ki kuc kit meno, waŋ it pa Yakobo obedo kene i lobo me kai ki koŋo vino; iyo, polo miyo toyo ton piny kunnu.
Nwoyo Cik 33:29 Cwinyi yom kuman, Icrael! Aŋa mono ma calo in kaa? In i rok ma yam Rwot olaro. Rwot aye kwot ma gwokowu, ki pala lucwan ma kelowu wayu! Lumerokwu gibibino botwu kun gimwolle amwola; ento wun wubinyonogi woko piny.”
Nwoyo Cik 34:1 Moses oa ki i lobo aroo me Moab, ocito i wi got Nebo, oito wa i wi lacol me got Piciga ma okemo Jeriko, ci Rwot onyutte lobo ducu. Onyutte lobo Gilead ducu nio kwede wa i Dan,
Nwoyo Cik 34:2 ki lobo Naputali ducu, ki lobo pa jo Epraim ki Manace, ki lobo Juda ducu nio kwede wa yo tuŋ potoceŋ,
Nwoyo Cik 34:3 ki Negeb kacel ki lobo bar-gu, ma en ayenota me Jeriko, ma gaŋ me yadi otit, ki nio kwede wa i Joar.
Nwoyo Cik 34:4 Rwot owaco bot Moses ni, “Man aye lobo ma yam akwoŋo pire bot Abraim ki Icaka ki Yakobo, ni abimiyone bot likwayogi. Doŋ aweki ineno lobone ki waŋi, ento pe ibikato loka ca.”
Nwoyo Cik 34:5 Moses latic pa Rwot oto kit meno ki i lobo Moab, kit ma yam Rwot owaco-ni,
Nwoyo Cik 34:6 ci Rwot oyike ki kunnu i nota ma i lobo Moab ma okemo Bet-peor; ento pe tye dano, mo ma oŋeyo kabedo ma oyike iye nio wa onyoo.
Nwoyo Cik 34:7 Moses onoŋo mwaka me ditte romo miya acel ki pyeraryo ka oto. Onoŋo waŋe peya ocor, ki kome bene onoŋo pud tek.
Nwoyo Cik 34:8 Jo Icrael gukoko Moses ki i lobo aroo me Moab pi nino pyeradek, ci doŋ kare me koko ki kumo pi Moses otum woko.
Nwoyo Cik 34:9 Yocwawod pa Nun yam opoŋ ki cwiny me ryeko, pien onoŋo yam Moses oketo ciŋe i kome; mumiyo jo Icrael gubedo ka woro doge, kun gilubo kit ma yam Rwot ociko ki Moses.
Nwoyo Cik 34:10 Lanebi mo mukene pe dok onen macalo Moses, ma yam Rwot nene kwede waŋ ki waŋ.
Nwoyo Cik 34:11 Pe tye ŋat mo ma rom kwede ma obedo ka tiyo lwak lanyut ki taŋo ducu ma Rwot ocwale kwede i lobo Ejipt, ma otiyo i kom Parao ki luticce ducu ki lobone ducu.
Nwoyo Cik 34:12 Pe tye lanebi mo mukene ma obedo ki twer madwoŋ ma rom ki mere pi tiyo kit tic madito ki ma kelo lworo madwoŋ kit ma yam Moses obedo ka tiyone ki i nyim jo Icrael ducu-ni.