Nia 1:1 Man aye nyiŋ awobe pa Icrael ma yam gubino i Ejipt kacel ki Yakobo, kun ŋat acel acel bino ki jo nia i ode:
Nia 1:2 Reuben, Cimeon, Levi, Juda,
Nia 1:3 Icakar, Jabulon, ki Benjamin,
Nia 1:4 Dan ki Naputali, Gad ki Acer.
Nia 1:5 Litino pa Yakobo ducu giromo pyerabiro, kun onoŋo Yucepu doŋ tye i Ejipt.
Nia 1:6 Ci Yucepu oto, ki omege ki yalwak ke ducu.
Nia 1:7 Ento likwayo pa Icrael gunya gumedde mapol; gunya, gudoko matek twatwal, ci gupoŋo lobo woko.
Nia 1:8 Ka kabaka manyen oloyo Ejipt, ma yam pe ŋeyo Yucepu,
Nia 1:9 ci ocako waco ki lwak ke ni, “Nenu, jo Icrael doŋ gidwoŋ twatwal, dok gitek, giloyowa woko.
Nia 1:10 Wubin wek watimugi ki ryeko, wek pe gunya twatwal; pien ka mony bipoto i komwa, ci giribbe ki lumerokwa ka lweny i komwa, ci giriŋo woko, giweko lobowa.”
Nia 1:11 Pi meno guketo ludito ma loyo tic me romogi, ki tic madwoŋ; ci gugero ki Parao gaŋ kal ma nyiŋgi Pitom ki Ramcec, me kano cam.
Nia 1:12 Ento ka gimedo can i komgi, gin bene ginya, gimedde, gipoŋo lobo malac, ci Luejipt gubedo ki lworo i kom jo Icrael.
Nia 1:13 Pienno girido jo Icrael ki tic magwa,
Nia 1:14 ma omiyo kwogi obedo ki peko pi tic matego me nyono lobo ki goyo matafali, ki kit tic ducu me poto; i dog ticgi ducu giridogi ki tic magwa.
Nia 1:15 Ka dok kabaka me Ejipt oloko bot lucol-mon pa jo Ibru, ma ŋat acel nyiŋe Cipira ki mukene Pua, owaco ni,
Nia 1:16 “Ka wutye ka colo mon jo Ibru, ka wunenogi ma pud gitye i wi kom me nywal, ka latin laco, ci wubineko woko; ka latin nyako, ci wuwek makwo.”
Nia 1:17 Ento lucolo yam lworo Lubaŋa, ci pe, gutiyo kit ma kabaka me Ejipt ocikogi ento guweko litino co makwo.
Nia 1:18 Mumiyo kabaka me Ejipt dok olwoŋo lucolmon, ci owaco botgi ni, “Wutimo kuman piŋo, ma wuweko litino co makwo-ni?”
Nia 1:19 Lucol-mon guwaco bot Parao ni, “Pien mon jo Ibru pe girom ki mon Ejipt, pien komgi rom, miyo ginywal woko ma noŋo lacol-mon peya obino botgi.”
Nia 1:20 Mumiyo Lubaŋa otimo lucol-mon ber; dano gunya gudoko matek twatwal.
Nia 1:21 Pien lucolmon gulworo Lubaŋa, Lubaŋa omiyogi gudoko mego.
Nia 1:22 Parao dok ociko lwakke ducu ni, “Latin laco acel acel ma jo Ibru gunywalo wubibolo woko i kulu Nail, ento wubiweko litino anyira ducu gibedo makwo.”
Nia 2:1 Laco mo ma ladoggola pa Levi ocito onyomo nyako mo ma nya pa Levi.
Nia 2:2 Dako-nu ogamo ic, ci onywalo latin laco. Ka dako oneno ni latinne ber twatwal, ci okane woko dwe adek.
Nia 2:3 Ka doŋ pe twero kanne, ci otiŋo aduku ma gicweyo ki togo, ci opuyo ki odok yat; opyelo iye latin, otero oroyo i dye aluga ma i ŋet kulu.
Nia 2:4 Laminne ocuŋ ki cen pi ŋeyo gin ma bitimme i kome.
Nia 2:5 Ka nya pa Parao obino ka lwok i kulu, ci anyirane guwoto gurabo ŋet kulu; en oneno aduku ki i kin aluga, ocwalo aŋecane ka omone.
Nia 2:6 Ka oelo wiye, ci oneno iye latin; ci nen, latin okok. Kica omake i kome, ci owacci, “Man latin pa jo Ibru.”
Nia 2:7 Laminne owaco ki nya pa Parao ni, “Acit alwoŋ lapidi mo ki i kin mon Ibru, wek opitti latin bo?”
Nia 2:8 Nya pa Parao ogamo ni, “Citi.” Kit meno nyako-nu ocito olwoŋo min latin.
Nia 2:9 Ci nya pa Parao owacce ni, “Cit ki latin man, ci icipitta; an abiculli mucarani.” Kit meno min latin otero latin, opito.
Nia 2:10 Ka doŋ latin odoŋo, ci otere bot nya pa Parao, odoko wode ocako nyiŋe Moses kun waco ni, “Pien aywayo ki i pii.” Moses olwi woko wa i Midian
Nia 2:11 Ka Moses doŋ odoŋo, ci i niŋo mo acel en owoto bot lutugi, oneno pekogi. Ka oneno Laejipt mo ka goyo Laibru mo, ma ŋat acel i kin lutugi,
Nia 2:12 ci oneno piny tuŋŋi ki tuŋŋi, pe oneno ŋatti mo, ci oneko Laejipt meno, okane woko i kweyo.
Nia 2:13 Ka dok orwone, ka odok, nen jo Ibru aryo dok gubedo ka lweny, ci owaco bot latim bal ni, “Piŋo igoyo lawoti?”
Nia 2:14 Ogamo ni, “Aŋa muketi me bedo laker ki laŋolkop i komwa? In imito neka macalo ineke Laejipt-ti?” Ci lworo omako Moses kun tamo ni, “Ada lok man oŋene woko.”
Nia 2:15 Ka Parao owinyo lok man, ci omito neko Moses. Ento Moses oriŋo olwi woko ki bot Parao, obedo i lobo Midian; ci obedo piny i ŋet waŋ pii.
Nia 2:16 Onoŋo yam ajwaka pa jo Midian tye ki anyirane abiro; gubino gutwomo pii, ci gupoŋo weer ki pii me amata pa lim pa wongi.
Nia 2:17 Lukwat gubino guryemogi woko; ento Moses oa ci okonyogi, omiyo limgi gumato pii.
Nia 2:18 Ka gudwogo wongi Reuel, en owacci, “Piŋo wudwogo con?”
Nia 2:19 Gugamo ni, “Laejipt mo aye olarowa ki bot lukwat en, aye otwomowa pii, dok omiyo lim omato.”
Nia 2:20 Reuel owaco ki anyirane ni, “En tye kwene? Piŋo wuweko laco meno odoŋ woko? Wulwoŋe wek ocam kwon.”
Nia 2:21 Moses oye bedo bot dano meno, en omiyo nyare Jipola Moses.
Nia 2:22 Ci onywalo latin laco, ocako nyiŋe Gercom, kun waco ni, “An labedo i lobo pa lurok.”
Nia 2:23 I lwak kare meno ducu, kabaka Ejipt oto iye woko, ci jo Icrael gubedo ka cur pi bedo opii, kun gikok gimito kony; ci kokogi pi bedo opii owinnye bot Lubaŋa.
Nia 2:24 Ka Lubaŋa owinyo cur megi, ci opo pi gicikkene ki Abraim ki Icaka, ki Yakobo.
Nia 2:25 Lubaŋa oneno jo Icrael, ci oŋeyo kit bedogi.
Nia 3:1 Ka yam Moses tye ka kwayo lim pa won dakone, Yecero, ma ajwaka pa jo Midian, ci otero limme i tim ma yo tuŋ potoceŋ, owoto kwede wa i Koreb, ma got pa Lubaŋa.
Nia 3:2 Lamalaika pa Rwot onen bote i leb mac ma i dye caka; oneno caka tye ka lyel mac pe gin mo waŋ.
Nia 3:3 Moses owacci, “Abiŋak wek anen gin ma nen madit-ti ki piŋo caka-ni pe waŋ woko.”
Nia 3:4 Ka Lubaŋa oneno ni en oŋak ka nenone Lubaŋa olwoŋe ki i caka, ni, “Moses! Moses!” En ogamo ni, “An a ene.”
Nia 3:5 Ci Lubaŋa owacce ni, “Pe inyik cok kany. Luny war woko ki i tyeni, pien kabedo ma icuŋ iye-ni ŋom maleŋ.”
Nia 3:6 Ka owacce ni, “An Lubaŋa pa woru Lubaŋa pa Abraim, Lubaŋa pa Icaka ki Lubaŋa pa Yakobo.” Moses okano waŋe woko, pien onoŋo lworo neno Lubaŋa.
Nia 3:7 Rwot dok owacci, “Doŋ atyeko neno atwom pa jona i Ejipt, ka dok awinyo kokogi i kom ludito ma loyo ticgi.
Nia 3:8 Ci doŋ alor piny ka larogi ki iciŋ jo Ejipt, ki kwanyogi woko ki i lobo meno, wek akelgi i lobo maber, malac, lobo ma mol cak ki moo kic, i kabedo pa jo Kanaan, jo Kit, jo Amor, jo Periji, jo Kiv ki jo Jebuc.
Nia 3:9 Ci nen, koko pa jo Icrael doŋ owinnye wa bota, dok aneno kit uno ma jo Ejipt giunogi kwede.
Nia 3:10 Bin, abicwali bot Parao wek ikwany jona, likwayo pa Icrael, ki i Ejipt.”
Nia 3:11 Ento Moses owaco bot Lubaŋa ni, “An aŋa ma aromo cito bot Parao, ki kwanyo likwayo pa Icrael woko ki i Ejipt?”
Nia 3:12 Lubaŋa ogamo ni, “Ento an aye abibedo kwedi; man aye bibedo lanyut boti, ma nyuto ni an aye acwali: ka doŋ ityeko kwanyo jona woko ki i Ejipt, ci wubiworo Lubaŋa i kom got man.”
Nia 3:13 Moses owaco bot Lubaŋa ni, “Ka acito bot jo Icrael, awaco botgi ni, ‘Lubaŋa pa kwarowu ocwala botwu,’ ce ka gupenya ni, ‘Nyiŋe aŋa?’ ci abiwaco botgi nio?”
Nia 3:14 Ci Lubaŋa owaco ki Moses ni, “ATYE MA ATYE.” Ka dok owacci, “Wac lok man bot jo Icrael ni, ‘ATYE aye ocwala botwu.’ “
Nia 3:15 Lubaŋa dok onwoyo waco bot Moses ni, “Wac man bot jo Icrael, ni, ‘Rwot , ma en Lubaŋa pa kwarowu, Lubaŋa pa Abraim, Lubaŋa pa Icaka, Lubaŋa pa Yakobo, ocwala botwu.’ Man aye nyiŋa matwal, wubipo i koma, wun ki likwayowu ducu, kit man.
Nia 3:16 Cit icok ludoŋo pa jo Icrael kacel, ka iwac botgi ni, ‘Rwot, ma en Lubaŋa pa kwarowu, Lubaŋa pa Abraim, pa Icaka ki pa Yakobo, otyeko nen bota, kun waco ni, Aciko waŋa ka nenowu, ki kit ma gitimowu kwede i Ejipt;
Nia 3:17 doŋ acikke ni abikwanyowu woko ki i atwom ma wutye kwede i Ejipt, adwokowu i lobo pa jo Kanaan, jo Kit, jo Amor, jo Periji, jo Kiv ki jo Jebuc, i lobo ma mol cak ki moo kic.’
Nia 3:18 Ci gin gibiworo dogi; in ki ludoŋo pa jo Icrael wubicito bot kabaka me Ejipt, ci wuwacce ni ‘Rwot, ma en Lubaŋa pa jo Ibru, oromo kwedwa, ci kombeddi walegi ni, wek wawot i tim, wot ma romo nino adek, wek watyer gitum bot Rwot Lubaŋawa.’
Nia 3:19 Aŋeyo ni kabaka me Ejipt pe biye wun wucito nio ka giruye ki bad matek.
Nia 3:20 Mumiyo abiryeyo bada, ci abipwodo jo Ejipt ki taŋo ducu ma abitiyo kunnu; ci lacen en biye wucito.
Nia 3:21 Dok abimiyo jo man ginoŋo gum i nyim jo Ejipt, wek ka wubicito, pe wucit ki ciŋwu nono,
Nia 3:22 ento dako acel acel bikwayo dako wadi, ki dako ma labedo i ode, kun lego atego ryal ki atego jabu, ki boŋo bene ma wubiruko i kom awobewu ki anyirawu; kit meno miyo wubiyako jo Ejipt.”
Nia 4:1 Moses ogamo ni, “Ento nen, pe gibiye lokka, pe gibiwinyo doga bene, pien gibiwacci, ‘Rwot gire pe onen boti.’ “
Nia 4:2 Rwot owacce ni, “Meno gin aŋo ma i ciŋi-nu?” Ogamo ni, “Odoo.”
Nia 4:3 Ci owacce ni, “Bol piny i ŋom.” Ci ka obolo piny i ŋom, olokke odoko twol; Moses oriŋo woko cen.
Nia 4:4 Ento Rwot owaco bot Moses ni, “Rye ciŋi imak ki tuŋ yibe.” Oryeyo ciŋe, omako; ci olokke odoko odoo ki i ciŋe.
Nia 4:5 Rwot owaco ni, “Man bimiyo giye ni Rwot, Lubaŋa pa kwarogi, Lubaŋa pa Abraim, pa Icaka, ki pa Yakobo, otyeko nen boti.”
Nia 4:6 Ci Rwot owacce ni, “Rwak ciŋi i kori.” Orwako ciŋe i kore; ka okwanyo woko, ci nen, ciŋe orugo matar macalo pee.
Nia 4:7 Rwot dok owacce ni, “Rwak ciŋi i kori.” Ci dok orwako ciŋe i kore; ka okwanyo woko, nen, ciŋe odok kakare macalo kome mukene ducu.
Nia 4:8 Lubaŋa dok owaco ni, “Ka pe gibiye lokki, nyo pe gibiparo bene pi lanyut mukwoŋo-ni, ci gibiye lanyut malacen.
Nia 4:9 Ka bene pe gibiye lanyut man aryo-ni ducu, ki kwero winyo dogi, ci ibitwomo pii ki i kulu Nail, ionyo i lobo ka ma otwo; ci pii ma itwomo ki i Nail bidoko remo ki i lobo ma otwo-ni.”
Nia 4:10 Ento Moses owaco bot Rwot ni, “Ai Rwoda, an ladwal nia wa con, kadi wa i kare ma ibedo ka lok kweda. Onoŋo atye ma aywayo lok mot, leba dwalle woko.”
Nia 4:11 Rwot dok owacce ni, “Aŋa ma oketo dog dano? Aŋa ma miyo dano bedo Iatodog, nyo ladiŋ-it, ma neno piny nyo lawaŋe-oto? Pe an aye atiyo, ma a Rwot-ti?
Nia 4:12 Pi meno doŋ iciti, abibedo ki dogi, abipwonyi ki gin ma ibiloko.”
Nia 4:13 Ento en dok ogamo ni, “Ai, Rwoda, alegi ni icwal ŋat mukene.”
Nia 4:14 Ci kiniga: pa Rwot otugge i kom Moses kun wacci, “Aron pe tye kunnu, ma omeru-ni, ma Lalevi? An aŋeyo en lebe loko atir, ci nen, en obebino ka rwatte kwedi; ka en bineni, ci cwinye bibedo yom.
Nia 4:15 In ibilok kwede, ki keto lok i doge, an abibedo ki dogi, ki doge bene, ci abipwonyowu ki gin ma wubitiyo.
Nia 4:16 En aye bilok ki lwak maka in; en bibedo maka dogi, dok in ibibedo macalo Lubaŋa bote.
Nia 4:17 Ibicito ki odoo man i ciŋi, ma ibitiyo ki lanyut magi.” Moses odok cen i Ejipt
Nia 4:18 Moses ka odok bot Yecero, ma won dakone, ci owacce ni, “Alegi wek koŋ adok bot omega ma i Ejipt, wek anen ka pud gitye makwo.” Ci Yecero ogamo dog Moses ni, “Cit ki kuc.”
Nia 4:19 Rwot owaco bot Moses i Midian ni, “Dok cen wa i Ejipt; pien jo ma yam mito neki doŋ guto woko ducu.”
Nia 4:20 Kit meno Moses okwanyo dakone ki awobene, oketogi i wi kana, ci owoto, odok cen i lobo Ejipt, kun omako odoo pa Lubaŋa i ciŋe.
Nia 4:21 Rwot oloko bot Moses ni, “Ka doŋ ityeko dok cen i Ejipt, nen ni itiyo i nyim Parao taŋo ducu ma atyeko keto i ciŋi-ni; ento abijiŋo cwinye doko nwaŋ, ma pe biye dano woto.
Nia 4:22 In ibiwaco bot Parao ni, ‘Rwot owaco kit man ni, Icrael aye latin kayona,
Nia 4:23 ci awacci ni, Wek latinna ocit ka tic bota; ka ikwero kome ni pe ociti, nen, abineko latin kayoni woko.’ ”
Nia 4:24 I kabutogi i yo en aye Rwot oromo ki Moses kun mito neke woko.
Nia 4:25 Ci Jipola okwanyo got mabit, oliro ki kom latin awobine, ogudo ki tyen Moses kun wacce ni, “Ada, in i cwa remo!”
Nia 4:26 Ci Rwot oweke gire. Oloko ni, “In i cwara pi remo,” me lirre-nu.
Nia 4:27 Rwot owaco bot Aron ni, “Cit i tim, wek icirom ki Moses.” Ci oromo kwede wa i te got pa lubaŋa ka onoto leme.
Nia 4:28 Ci Moses otito bot Aron lok ducu ma Rwot owacce, ma ocwalle kwede, ki lanyut ducu ma ociko ni oti kwede.
Nia 4:29 Ci Moses ki Aron gucito, gucoko ludoŋo pa jo Icrael ducu
Nia 4:30 Ci Aron oloko lok ducu ma Rwot oloko bot Moses, ci onyuto lanyut ducu i nyim dano.
Nia 4:31 Dano guye; ka guwinyo ni Rwot otyeko limo jo Icrael dok otyeko neno atwomgi ci gukulo wigi piny, guworo Lubaŋa.
Nia 5:1 Lacen Moses ki Aron gucito bot Parao, guwacce ni, “Rwot Lubaŋa pa Icrael owaco kit man ni, ‘Wek jona guciti, wek gukwer nino madit i tim.’ “
Nia 5:2 Ento Parao ogamoni “Rwot en aŋa, ma myero awiny doge ci awek Icrael owot-ti? An pe aŋeyo Rwot meno, dok bene pe abiweko jo Icrael woto!”
Nia 5:3 Gin dok guwacce ni “Lubaŋa pa jo Ibru oromo kwedwa; walegi ni iwek wan waciti, wawot wot me nino adek, ka tyero gitum bot Rwot Lubaŋawa, wek pe en opot i komwa ki two gemo marac nyo pala lucwan.”
Nia 5:4 Ento Parao ma kabaka me Ejipt owaco botgi ni, “Moses wun ki Aron, piŋo wukwanyo dano woko ki i dog ticgi? Wun wudok i dog ticwu.”
Nia 5:5 Ka dok owacci, “Nen, dano odoko dwoŋ woko i lobo, wun kono umiyo giywe i dog ticgi.”
Nia 5:6 I nino meno ociko ludito ma loyo tic pa lwak, ki lunyampara, ni,
Nia 5:7 “Pe dok wumedde kelogi lum ocwici me goyo matafali kit macon, wek gin aye gucit ka tweyone.
Nia 5:8 Ento wel matafali ma yam gigoyo-ni wuwek gumedde kwede, pe wudwok welle piny; pien gin luwackom, mumiyo gikok ni, ‘Wek wacit i tim ka tyero gitum bot Lubaŋawa.’
Nia 5:9 Wumi tic mapek wek co gubed i dog tic pe guket cwinygi i lok goba.”
Nia 5:10 Kit meno ludito ma loyo lunyampara pa lwak gucito guwaco bot dano ni, “Parao owaco kit man ni, ‘Wan pe dok wabikelliwu lum ocwici.
Nia 5:11 Wun doŋ wucit kikomwu, wuyeny ka ma wutwero noŋo lum ocwici; ento ticwu pe gibidwoko welle piny.’ “
Nia 5:12 Kit meno dano guket i lobo Ejipt ducu ka coko reŋ kal me ocwici.
Nia 5:13 Ludito ma loyo tic giruyogi kun giwacci, “Wucob ticwu, kit me nino ducu, kit macalo yam lum ocwici tye-ni.”
Nia 5:14 Ki lunyampara pa jo Icrael, ma ludito ma loyo tic pa Parao oketogi me neno ticci, gubedo ka pwodogi kun gipenyogi ni, “Piŋo pe wucobo tic me goyo matafali tin, kit macon?”
Nia 5:15 Ka lunyampara pa jo Icrael gucito gukok bot Parao ni, “Piŋo itimowa kit man, ladit?
Nia 5:16 Pe doŋ gikelo lum ocwici botwa, ento giwacowa ni, ‘Wugo matafali!’ Nen, ka gipwodowa, ladit; ento bal tye i kom lwakki!”
Nia 5:17 Ento en ogamo ni, “Wun luwackom, wun luwackom; en mumiyo wuwaco ni, ‘Wuwek wacit ka tyero gitum bot Rwot.’
Nia 5:18 Wucit kombeddi ka tic. Pe gibimiyowu lum ocwici mo, dok bene wubigoyo matafali ma rom ki wel macon.”
Nia 5:19 Lunyampara pa jo Icrael guneno ni doŋ gitye marac, ka giwacogi ni, “Wun pe wubidwoko wel matafali piny kit me nino ducu.”
Nia 5:20 Giromo ki Moses ki Aron ma onoŋo yam gitye ka kurogi, ka gia gidwogo ki bot Parao;
Nia 5:21 guwaco botgi ni, “Rwot onenwu dok oŋolliwu kop, pien wun wumiyo nyiŋwa odoko ŋwe lituny i nyim Parao ki luticce, dok wumiyo pala lucwan i ciŋgi me nekowa.” Lega pa Moses
Nia 5:22 Moses olokke bot Rwot, owacce ni, “Ai Rwot, itimo jo-ni marac kuman piŋo? Icwala ka ŋo kaa?
Nia 5:23 Nia ma abino bot Parao, ma aloko kwede pi nyiŋi, en ocako timo jo-ni marac cut, in bene peya ilaro joni wacel.”
Nia 6:1 Ento Rwot owaco bot Moses ni, “Tin doŋ ibineno gin ma abitimo i kom Parao; en bicwalogi woko ki bade matek, ci ryemogi woko ki i lobone ki tek.”
Nia 6:2 Lubaŋa owaco bot Moses ni, “An a Rwot.
Nia 6:3 Yam anen bot Abraim, bot Icaka ki bot Yakobo, kun giŋeyo ni an Lubaŋa Matwero-ducu, ento pe amiyo guŋeyo ni nyiŋa aye Rwot.
Nia 6:4 An yam amoko gicikkena kwedgi bene, pi miyo botgi lobo Kanaan, en aye lobo ma yam gubedo iye lubedo-ni.
Nia 6:5 Dok bene atyeko winyo cur pa jo Icrael ma jo Ejipt olokogi gudoko opii-ni, an bene doŋ atyeko po gicikkena.
Nia 6:6 Wac bot jo Icrael ni, an a Rwot, abikwanyowu woko ki i peko ma jo Ejipt keto i komwu, abilarowu ki i opii megi, abikokowu woko ki ciŋa ma aryeyo, ki pi kop madito ma abiŋolo i wigi.
Nia 6:7 Abiterowu me bedo jona, dok an abibedo Lubaŋawu; wun wubiŋeyo ni an a Rwot Lubaŋawu, ma akwanyowu ki i kom peko ma jo Ejipt giketo i komwu.
Nia 6:8 Ci abikelowu i lobo ma yam akwoŋo pire ni abimiyo bot Abraim, ki Icaka ki Yakobo, abimiyo botwu obed lobowu; an a Rwot.”
Nia 6:9 Moses oloko kit meno bot jo Icrael; ento pe guwinyo lok pa Moses, pien cwinygi oballe woko pi tic me opii mukato kare.
Nia 6:10 Rwot owaco bot Moses ni,
Nia 6:11 “Cit idony bot Parao, kabaka me Ejipt, ci ititte ni owek jo Icrael gua woko ki i lobone.”
Nia 6:12 Ento Moses owaco bot Rwot ni, “Nen, jo Icrael pe guwinyo lokka, ci Parao biwinyo lokka niŋniŋ, ma an a dano ma dogga pe leŋ-ŋi?”
Nia 6:13 Ento Rwot oloko ki Moses ki Aron, ocikogi bot jo Icrael, ki bot Parao, kabaka me Ejipt pi kwanyo jo Icrael woko ki i lobo Ejipt. Tekwaro pa Moses ki Aron
Nia 6:14 Man aye ludito wi kaka i odi pa kwarogi: litino awobe pa Reuben, latin kayo pa Icrael gin ene: Kanok, Pallu, Kejeron ki Karmi; meno aye doggola pa Reuben.
Nia 6:15 Litino awobe pa Cimeon gin ene: Jemuel, Jamin, Okad, Jakin, Jokar ki Caul, awobi pa dako Lakanaan; meno aye doggola pa Cimeon.
Nia 6:16 Man aye nyiŋ litino awo be pa Levi, kun lubo yalwakgi: Gercon, Kokat ki Merari; wel mwaka me kwo pa Levi oromo miya acel ki pyeradek wiye abiro.
Nia 6:17 Litino awobe pa Gercon gin ene: Libni ki Cimei, macalo doggolagi tye kwede.
Nia 6:18 Litino awobe pa Kokat gin ene: Amram, Ijar, Kebron ki Ujiel; wei mwaka me kwo pa Kokat oromo miya acel ki pyeradek wiye adek.
Nia 6:19 Litino awobe pa Merari gin ene: Makali ki Muci. Meno aye doggola pa Lulevi, kun lubo yalwakgi.
Nia 6:20 Amram onyomo Yokobedi lamiŋ wonne, ci onywalo Aron ki Moses; wel mwaka me kwo pa Amram oromo miya acel ki pyeradek wiye abiro.
Nia 6:21 Litino awobe pa Ijar gin ene: Kora, Nepeg ki Jikri.
Nia 6:22 Litino awobe pa Ujiel gin ene: Micael, Elijapan ki Citri.
Nia 6:23 Aron onyomo Eliceba nya pa Aminadab, lamin Nakucon, ci onywalo Nadab, Abiu, Eleajar ki Itamar.
Nia 6:24 Litino awobe pa Kora gin ene: Elkana ki Abiacap; meno aye doggola pa jo pa Kora.
Nia 6:25 Eleajar, wod pa Aron, onyomo dako ma i kin anyira pa Putiel, ci onywalo Finekaci. Meno aye ludito wi kaka ma i odi pa Lulevi, macalo doggolagi tye kwede.
Nia 6:26 Man gin aye Aron ki Moses ma Lubaŋa owaco botgi ni, “Wukwany jo Icrael woko ki i lobo Ejipt ki bucagi.”
Nia 6:27 Gin aye yam guloko ki Parao kabaka me Ejipt pi kwanyo jo Icrael woko ki i lobo Ejipt; man aye Moses ki Aron meno. Cik pa Rwot bot Moses ki Aron
Nia 6:28 I kom nino ma Rwot oloko iye ki Moses i lobo Ejipt,
Nia 6:29 Rwot owaco bot Moses ni, “An a Rwot; tit bot Parao kabaka me Ejipt lok ducu ma awaccini.”
Nia 6:30 Ento Moses owaco bot Rwot ni, “Nen, doga pe leŋ; Parao biwinya niŋniŋ?”
Nia 7:1 Rwot owaco bot Moses ni, “Nen aketi macalo Lubaŋa bot Parao, ki omeru Aron bibedo lanebini.
Nia 7:2 In ibiloko lok ducu ma aciko boti; ci omeru Aron bitito bot Parao pi weko jo Icrael gua woko ki i lobone.
Nia 7:3 Ento abijiŋo cwiny Parao doko nwaŋ, abimedo lwak lanyut ki taŋo i lobo Ejipt.
Nia 7:4 Parao pe biwinyo lokki; abiketo ciŋa i kom Ejipt, ci abikwanyo monnya, jona, ma gin aye likwayo pa Icrael, ki i Ejipt, pi kop madito ma abiŋolo i wiye.
Nia 7:5 Jo Ejipt gibiŋeyo ni an a Rwot, ka abiryeyo ciŋa i kom lobo Ejipt pi kwanyo jo Icrael woko ki i kingi.”
Nia 7:6 Moses ki Aron gutimo kit ma Rwot ocikogi.
Nia 7:7 Moses onoŋo mwaka me ditte romo pyeraboro, ki pa Aron pyeraboro wiye adek, i kare ma gubedo ka lok ki Parao-ni.
Nia 7:8 Rwot dok oloko ki Moses ki Aron ni,
Nia 7:9 “Ka Parao owaco botwu ni, ‘Wunyut ada mewu pi tiyo taŋo,’ ci ibiwaco ki Aron ni, ‘Kwany odooni, ibol piny i nyim Parao, wek olokke odok twol.’”
Nia 7:10 Kit meno Moses ki Aron gucito bot Parao gutiyo kit ma Rwot ocikogi kwede; Aron obolo odoone piny i nyim Parao ki luticce, ci olokke odoko twol.
Nia 7:11 Ci Parao olwoŋo jo ma luryeko ki lutal, ma gin lutyet ma i Ejipt, gin bene gutimo ma rom meno ki ryekogi.
Nia 7:12 Pien ŋat acel acel obolo odoone piny, ci gulokke gudoko twol, ento odoo pa Aron omwonyogi woko ducu.
Nia 7:13 Ento cwiny Parao pud obedo tek aye, pe omedo ki winyogi kit ma Rwot owaconi.
Nia 7:14 Rwot dok owaco bot Moses ni, “Cwiny Parao odoko nwaŋ, okwero weko dano ocito.
Nia 7:15 Cit odiko bot Parao macalo en cito i dog kulu-ni; cit ikur en i ŋet kulu, mak odoo i ciŋi, ma yam olokke odoko twol-li.
Nia 7:16 Ci ibiwacce ni, ‘Rwot Lubaŋa pa jo Ibru ocwala boti, kun waco ni, Wek jona guciti, wek guti bota i tim, dok nen, in peya iworo doga.
Nia 7:17 Ci Rwot doŋ owaco kuman ni, Pi lok man bimiyo iŋeyo ni an a Rwot: nen, abigoyo pii ma tye i kulu Nail ki odoo ma tye i ciŋa-ni, ci pii bilokke doko remo,
Nia 7:18 ci rec ma i Nail gibikato woko, kulu Nail bilokke doko ma ŋwe coo, dok jo Ejipt cwinygi bikwero mato pii ma i kulu Nail woko.’ “
Nia 7:19 Rwot owaco bot Moses ni, “Wac ki Aron ni ‘Kwany odooni ci irye ciŋi i wi pii me Ejipt, i wi kulugi, i wi kulu akwinyagi, i wi kabedo ducu ka ma pii opoŋ iye, wek gulokke gudok remo; wek remo orom i lobo Ejipt ducu ki atabo weer ducu, ki i agulu godi ducu.’ ”
Nia 7:20 Moses ki Aron gutimo macalo Rwot ocikogi. Aron otiŋo odoone malo ki i nyim Parao ki luticce; ci ogoyo ki pii ma i kulu Nail, ci pii ducu ma i kulu Nail olokke odoko remo.
Nia 7:21 Rec ma i kulu Nail gucako to woko, ci kulu Nail odoko ŋwe coo; pienno jo Ejipt pe doŋ gitwero mato pii ma i kulu Nail; dok remo oromo i lobo Ejipt ducu.
Nia 7:22 Ento lutyet me Ejipt bene gutimo ma rom meno ki ryekogi; omiyo cwiny Parao odoko nwaŋ aye, okwero winyogi woko, kit ma Rwot owaco-ni.
Nia 7:23 Parao olokke odok i ode, kun pe cwinye paro kadi pi man.
Nia 7:24 Jo Ejipt ducu gubedo ka kwinyo pii me amata i ŋet kulu Nail, pien pe doŋ gitwero mato pii ma i kulu Nail.
Nia 7:25 Ka nino okato abiro nia ma Rwot ogoyo kulu Nail.
Nia 8:1 Rwot dok owaco bot Moses ni, “Cit idony bot Parao, ci iwacce ni Rwot owaco kuman ni, ‘Wek jona guciti wek guti bota.
Nia 8:2 Ento ka ikwero wekogi ni guciti, ci nen, abicoro gemo ogwal i loboni ducu.
Nia 8:3 Ogwal bicorre limuk i kulu Nail ma gibibino wa i odi bene ki i kicikani, ki i wi kitandani ki i odi pa luticci, ki pa lwakki, ki i keno tedoni, ki otako lanywaŋ mokoni.
Nia 8:4 Ogwal bipye wa i komi ki i kom lwakki ki i kom luticci ducu.’”
Nia 8:5 Rwot dok owaco bot Moses ni, “Wac bot Aron ni, ‘Doŋ irye ciŋi ki odooni i wi kulu ducu, i wi kulu akwinya, ki i wi kut, wek ogwal ocorre i lobo Ejipt!’”
Nia 8:6 Aron oryeyo ciŋe i wi pii ducu ma i Ejipt. Ogwal obino ci oumo wi lobo Ejipt woko.
Nia 8:7 Ento lutyet bene gutimo ma rom meno ki ryekogi, ci gukelo lwak ogwal bene i lobo Ejipt.
Nia 8:8 Lacen Parao olwoŋo Moses ki Aron, owacci, “Leg Rwot wek okwany ogwal woko ki i koma ki i kom lwakka; ci abiweko dano gicito ka tyero gitum bot Rwot.”
Nia 8:9 Moses owaco bot Parao ni, “Ber in aye icika kare ma aleg iye piri, pi luticci ki pi lwakki, wek ogwal oto otum woko i komi ki i odini, wek odon ma i kulu Nail keken.”
Nia 8:10 Ci ogamo ni, “Diki adika-ni.” Moses owacci, “Obed kit macalo iwaco-ni, wek in iŋe ni pe tye ŋatti mo macalo Rwot Lubaŋawa-ni.
Nia 8:11 Ogwal bia woko ki boti, ki i odini, ki i kom luticci ki lwakki; gibiweko ma i kulu Nail keken.”
Nia 8:12 Ci Moses ki Aron gukato woko ki bot Parao. Moses okok pi ogwal bot Rwot, kit macalo onoŋo oye ki bot Parao.
Nia 8:13 Rwot otiyo kit ma Moses owaco-ni; ogwal ocako to woko Ki i odi i dyekal ki i potti ducu.
Nia 8:14 Gucoko gugurogi lipim, lobo okwok woko maŋwe.
Nia 8:15 Ento ka Parao oneno yamo dok okuto kore, ci cwinye odoko nwaŋ pe dok owinyogi, kit ma Rwot owacom.
Nia 8:16 Rwot dok owaco bot Moses ni, “Wac bot Aron ni, ‘Tin odooni malo ci igo ki apwa ma i lobo wek odok nyoggi ma biromo i lobo Ejipt ducu.’ “
Nia 8:17 Ci gitimo kit meno; Aron otiŋo ciŋe malo ki odoone, ci ogoyo ki apwa ma i lobo, ci nyoggi obino i kom dano ki lee ducu.
Nia 8:18 Lutyet gutemo ki ryekogi wek nyoggi obin, ento pe gutwero. Pienno nyoggi oromo kom dano ki lee ducu.
Nia 8:19 Ci guwaco bot Parao ni, “Man lwet cin Lubaŋa.” Ento cwiny Parao obedo nwaŋ, pe omedo ki winyogi, kit ma Rwot owaco-ni. Gemo me lwaŋo
Nia 8:20 Rwot dok owaco bot Moses ni, “A malo odiko con, icikur Parao, macalo en cito i dog kulu-ni, ci iwacce ni, ‘Rwot owaco kuman ni, Wek jona guciti, wek guti bota.
Nia 8:21 Ento ka pe iweko jona gucito, ci nen, abicoro lwaŋo limuk i komi ki i kom luticci ki i kom lwakki, ki i odini; i odi pa jo Ejipt ducu lwaŋo bicore iye limuk, wa i kom lobo ma gucuŋ iye.
Nia 8:22 Ento i nino meno abipoko lobo Gocen pat, en aye kabedo pa jona, wek pe lwaŋo ocorre iye limuk; wek wuŋe ni, an a Rwot ma atye i dye lobo.
Nia 8:23 Kit meno abipoko kin jona ki joni. Lanyut man bitimme diki.’”
Nia 8:24 Ci Rwot otiyo kit meno; omiyo lwak lwaŋo ocorre limuk i ot pa Parao ki i odi pa luticce; i lobo Ejipt ducu lwaŋo obalo lobo woko.
Nia 8:25 Lacen Parao olwoŋo Moses ki Aron, owacci, “Wucit, wutyer gitum bot Lubaŋawu i lobowa-ni.”
Nia 8:26 Ento Moses ogamo ni, “Pe watwero timone kit meno; pien wabityero gitum bot Lubaŋawa ma bedo me kwer bot Luejipt. Ka watyero gitum ma obedo me kwer bot Luejipt ma kun gineno ki waŋgi, pe gibicelowa ki got-ti?
Nia 8:27 Wan myero wawot i tim wot me nino adek pi tyero gitum bot Rwot Lubaŋawa kit macalo en aye bicikowa kwede.”
Nia 8:28 Omiyo Parao ogamo ni, “Abiwekowu wucito ka tyero gitum bot Lubaŋawu i tim; ento pe wubiwot ka mabor. Wuleg pira aye.”
Nia 8:29 Ka Moses owaco ni, “Nen, akato woko ki boti, ci abilego Rwot wek lwak lwaŋo oa woko ki i komi, Parao, ki i kom luticci, ki i kom lwakki diki; ento, ladit, pe dok ibwolwa pi kwero ye lwak cito ka tyero gitum bot Rwot.”
Nia 8:30 Kit meno Moses okato woko ki bot Parao, ci olego Rwot.
Nia 8:31 Rwot otiyo kit ma Moses olego-ni, ci okwanyo lwak lwaŋo woko kii kom Parao, ki i kom luticce, ki i kom lwakke, pe acel mo odoŋ.
Nia 8:32 Ento cwiny Parao odoko nwaŋ tyen man bene, pe oweko lwak gucito.
Nia 10:1 Rwot dok owaco bot Moses ni, “Cit bot Parao; pien ajiŋo cwinye odoko nwaŋ, ki cwiny luticce, wek anyut lwak lanyut mera man i kingi,
Nia 10:2 wek in itit i it litinoni ki likwayi kit macalo abedo ka tuko ki jo Ejipt kit ma iya mito-ni ki kit lanyut ma atiyo i kingi; wek wun wuŋe ni an a Rwot.”
Nia 10:3 Kit meno Moses ki Aron gucito gudonyo bot Parao, guwacce ni, “Rwot Lubaŋa pa jo Ibru owaco kuman ni, ‘In ibikwero bedo ki mwolo i nyima pi kare ma rom mene? Wek jona guciti, wek guti bota.
Nia 10:4 Pien ka ikwero ni jona pe guciti, ci nen, diki abikelo lwak bonyo i loboni,
Nia 10:5 giumo lobo woko lipuk, pe tye ŋatti mo ma bineno lobo; ci gibicamo gin ma pee oŋoyo botwu, ka dok gibicamo yadiwu ducu ma doŋo i poto.
Nia 10:6 Gibipono i odini ki i odi pa luticci ducu ki i odi pa jo Ejipt ducu; bibedo gin ma yam wegiwu ki kwariwu pe guneno nia i nino na giketogi wi lobo nio wa i nino man.’ ” Ka olokke ci okato woko ki bot Parao.
Nia 10:7 Ci Lutic pa Parao guwacce ni, “Laco man bibedo owic botwa pi kare ma rom mene? Wek jo-nu guciti, wek guti bot Rwot Lubaŋagi: in peya iŋeyo ni Ejipt oballe woko.”
Nia 10:8 Omiyo gidwoko Moses ki Aron bot Parao; ci owaco botgi ni, “Doŋ wucit, wuti bot Rwot Lubaŋawu; ento jo mene ma gibicito?”
Nia 10:9 Ci Moses ogamo ni, “Wan wabicito ki litinowa, ki luditowa wabicito ki awobewa ki anyirawa; wabigwarre ki lwak limwa ducu matino ki madito, pien myero wakwer nino madit bot Rwot.”
Nia 10:10 Ci owaco botgi ni, “Rwot obed kwedwu ka abiweko wun ki litinowu wucito! Nen wun iwu kiruŋgula, wutye ki kop i iwu.
Nia 10:11 Pe twerre, co ma i kinwu aye gucit ka miyo woro bot Rwot; pien meno aye gin ma cwinywu pyette iye.” Ci giryemogi woko ki i nyim Parao.
Nia 10:12 Rwot dok owaco bot Moses ni, “Rye ciŋi i wi lobo Ejipt wek bonyo obin obed i lobo Ejipt, ocam gin mutwi i lobo ducu ma yam pee oŋoyo.”
Nia 10:13 Kit meno Moses otiŋo odoone i wi lobo Ejipt, ci Rwot ocwalo yamo oa tuŋ wokceŋ okodo i lobo dyeceŋ meno ducu ki i dyewor benebene; ka oo odiko ci yamo mua wokceŋ okelo bonyo.
Nia 10:14 Ci bonyo ocorre i lobo Ejipt ducu, ci obuto, ori i lobo ducu me Ejipt, lwak bonyo mumukke madwoŋ ma yam pe tye, ma dok pe binen.
Nia 10:15 Pien oumo lobo woko lipuk, ma lobo ocido woko licuc, ci gucamo gin mutwi ducu ma i lobo ki nyig yadi ducu ma yam pee oŋoyo; gin madyak mo pe odoŋ, kadi yat, kadi gin mutwi ma i poto ma i lobo Ejipt ducu.
Nia 10:16 Ka Parao dok olwoŋo Moses ki Aron pi oyoto, owaco ni, “Atyeko timo bal i kom Rwot Lubaŋawu, ki i komwu.
Nia 10:17 Mumiyo tin wutima kica, man doŋ alegowu kicel enni, dok wuleg Rwot Lubaŋawu wek okwany to man woko i koma.”
Nia 10:18 Ci Moses okato woko ki bot Parao, olego Rwot.
Nia 10:19 Rwot omiyo yamo okodo matek nia ki tuŋ potoceŋ, otiŋo bonyo ocorogi woko wa i Nam Makwar; bonyo mo acel pe odon i lobo Ejipt.
Nia 10:20 Ento Rwot ojiŋo cwiny Parao odoko nwaŋ, pe oweko jo Icrael gucito. Gemo me colpiny
Nia 10:21 Rwot dok owaco bot Moses ni, “Rye ciŋi malo tuŋ polo, wek piny ocid woko Licuc i lobo Ejipt, piny ma ocido woko ma dano winyo wa i kome.”
Nia 10:22 Ci Moses oryeyo ciŋe malo tuŋ polo, ci piny ocido woko matek licuc ma oromo lobo Ejipt pi nino adek;
Nia 10:23 pe ginenne kekengi, pe ŋatti mo a malo ki i kabedone pi nino adek; ento ka ma jo Icrael bedo iye onoŋo piny leŋ mere.
Nia 10:24 Ka Parao olwoŋo Moses, ci owacce ni, “Cit wuti bot Rwot; litinowu bene myero gucit kwedwu; ento wuwek limwu matino ki madito gudoŋ i ŋewu.”
Nia 10:25 Ento Moses ogamo ni, “In bene myero imiwa gitum ki gityer me awaŋa, wek watyer bot Rwot Lubaŋawa.
Nia 10:26 Limwa makwo myero gin bene gucit kwedwa; pe oboŋ tyen mo bidoŋ i ŋewa, pien myero wakwany mogo i kingi me miyo ki woro bot Rwot Lubaŋawa, dok pe waŋeyo gin ma myero wati kwede bot Rwot, nio ka wabio wa kunnu.”
Nia 10:27 Ento Rwot ojiŋo cwiny Parao odoko nwaŋ, pe oweko gucito.
Nia 10:28 Parao dok owacce ni, “A woko ki bota; gwokke keni aye, pe inen waŋa doki; pien i nino ma ibineno iye waŋa en aye ibito iye bene.”
Nia 10:29 Moses ogamo ni, “Pe dok abineno waŋi kit macalo iwaco.”
Nia 11:1 Rwot owaco bot Moses ni, “Pud odoŋ gemo acel ma abikelo i kom Parao ki i kom Ejipt; lacen biweko wun wua ki kany wucito; ka biwekowu ni wuciti, biryemowu woko magicel.
Nia 11:2 Lok kombeddi i it lwak, laco acel acel oleg laco wadi ma ka ŋete, ki dako acel acel bene oleg dako wadi ma ka ŋete, wek omiye atego ryal ki atego jabu.”
Nia 11:3 Ci Rwot omiyo dano gunoŋo gum i nyim jo Ejipt. Dok bene Moses yam obedo dano madit twatwal i lobo Ejipt, wa i nyim lutic pa Parao ki i nyim lwak ducu.
Nia 11:4 Moses owaco ni, “Rwot owaco kuman ni, I cwiny dyewor abiwot i dye Ejipt;
Nia 11:5 ci litino kayo ducu ma i lobo Ejipt gibito woko, nia i kom latin kayo pa Parao ma bedo i wi komkerre-ni, nio kwede i kom latin kayo pa aŋeca ma tye ka rego; wa litino kayo pa limgi makwo ducu.
Nia 11:6 Koko bibedo malik mada ma oromo i lobo Ejipt ducu, kit ma yam peya otimme, dok pe bitimme matwal.
Nia 11:7 Ento i kom jo Icrael ducu, dano onyo lee, kadi gwok pe bigweyo; wek wuŋe ni Rwot opoko kin jo Ejipt ki jo Icrael.
Nia 11:8 Luticci ducu gibibino bota, gibiryebbe piny i nyima, kun giwaco ni, ‘A woko, ki lwak ma gilubi ducu.’ Ci i ŋe meno, abicito woko gira.” Ci okato woko ki bot Parao ki kiniga madwoŋ.
Nia 11:9 Ka dok Rwot owaco bot Moses ni, “Parao pe biwinyi; wek taŋona omedde orom i lobo Ejipt.”
Nia 11:10 Moses ki Aron gutiyo taŋo meno ducu i nyim Parao; ento Rwot ojiŋo cwiny Parao odoko nwaŋ, pe oweko jo Icrael gucito woko ki i lobone.
Nia 12:1 Rwot owaco bot Moses Aron ki i lobo Ejipt ni,
Nia 12:2 “Dwe man aye bibedo dwewu mukwo bibedo dwewu mukwoŋo i mwaka.
Nia 12:3 Tit bot lwak jo Icrael ducu ni, i k nino dwe apar me dwe man, dano a acel bikwanyo latin romo, mac doggola pa kwarogi tye kwede, la romo acel pi ot acel acel.
Nia 12:4 Ka ot mo tidi, ma pe romo tyeko riŋo latin ror ci won ot meno ki ladoggolane ma ode cok kwede gibikwanyo, ma romo wel dano ma gitye kwede. Wubikwanyo latin romo ma oporo kit ma dano acel camo kwede.
Nia 12:5 Latin romowu obed ma kome pe ki mwonyo, nyok ma ditte romo mwaka acel ma wukwanyo ki kin romi nyo ki i kin dyegi.
Nia 12:6 Wugwok nio wa i nino dwe apar wiye aŋwen me dwe-ni ka lacen, ka lwak jo Icrael ducu gucokke kacel, gibineko romigo otyeno.
Nia 12:7 Guter remo manok, gucwiny i kom okar me doggola ryoryo, ki i kom rii wiye malo i dog odi ma gicamo iye-ni.
Nia 12:8 Gucam riŋo i dyewor meno, ma gibulo abula; gucam ki mugati ma tobi pe iye, ki pot dek mogo makec.
Nia 12:9 Pe wumwod mo manumo, nyo ma gitedo ki pii, ento gibul abula, wiye kacel ki tyene ki jam iye.
Nia 12:10 Pe wuwek gin mo odoŋ nio odiko; ka gin mo odoŋ nio odiko, ci wubiwaŋo woko.
Nia 12:11 Wubicamo kit man: wubitweyo pyerwu, wuruko war i tyenwu, ki odoo i ciŋwu; wubicamo aruya. En aye Kato (Paska) Rwot.
Nia 12:12 Pien abibaro dye lobo Ejipt i dyewor meno, abineko litino kayo ducu ma i lobo Ejipt, pa dano ki pa lee; ci abiŋolo kop i kom lubaŋa ducu pa jo Ejipt; an a Rwot.
Nia 12:13 Remo bibedo lanyut mewu, i kom odi ma wutye iye; ka aneno remo, ci abikato lamalo ka wiwu. Pe gemo mo bipoto i komwu ma binekowu, i kare ma abipwodo iye lobo Ejipt.”
Nia 12:14 “Nino man bibedo nino me poyo pe wiwu ma wubigwoko me bedo nino madit bot Rwot; wubikwero wun ki likwayowu obed cik matwal:
Nia 12:15 Wubicamo mugati ma pe girubo rye tobi pi nino abiro; i kom nino mukwoŋo wukwany tobi ki i ot, wuony woko. Ka ŋatti mo bicamo mugati ma tobi tye iye, nia i nino mukwoŋo nio wa i nino me abiro, dano-nu waŋe birwenyo woko ki i kin jo Icrael.
Nia 12:16 I kom nino mukwoŋo wubibedo iye ki gurre maleŋ; ki i nino me abirone bene wubibedo iye ki gurre maleŋ; pe gibitiyo tic mo i nino meno ducu; ento gin ma dano ducu camo, meno aye wuyubi.
Nia 12:17 Wubikwero nino madito me Mugati ma Tobi Pe Iye, pien i kom nino meno kikome yam akwanyo iye bucawu ki i lobo Ejipt; mumiyo wubikwero nino meno, wun ki likwayowu ducu, obed cik matwal.
Nia 12:18 I dwe mukwoŋo, i kom nino dwe apar wiye aŋwen otyeno, wubicamo mugati ma pe girubo iye tobi, nio wa i nino dwe pyeraryo wiye acel otyeno.
Nia 12:19 Pe ginoŋ tobi mo i odiwu i kom nino abiro-ni; pien ka ŋatti mo bicamo gin ma girubo iye tobi, dano meno waŋe birwenyo woko ki i kin lwak pa jo Icrael, kadi bed en labedo nyo anywalli me lobo.
Nia 12:20 Pe wubicamo gin mo ma girubo iye tobi; ka ma wubibedo iye ducu wubicamo mugati ma tobi pe iye.”
Nia 12:21 Moses olwoŋo ludoŋo pa jo Icrael ducu, owaco botgi ni, “Wuyer litino romi muporo doggolawu, ci wunek latin romo me Kato (Paska).
Nia 12:22 Wukwany dog anyero, wulut i remo ma tye i becen, wucwiny i kom rii doggola ki i kom okar me doggola ryoryo, kun wuluto i remo ma tye i becen-ni; dok ŋatti mo i kinwu pe okat woko ki i doggola ode nio wa odiko,
Nia 12:23 pien Rwot bikato cito ka neko jo Ejipt. Ka en bineno remo i kom rii doggola, ki i kom okar me doggola, ci Rwot bikato donyo i odiwu ka nekowu.
Nia 12:24 Wugwok lok man obed cik piwu ki pi likwayowu matwal.
Nia 12:25 Ka wubio i lobo ma Rwot bimiyowu, macalo yam ociko, ci wubilubo kit tic man.
Nia 12:26 Ka litinowu gibipenyowu ni, ‘Kit tic man te lokke aŋo?’
Nia 12:27 ci wubiwacogi ni, ‘Man gitum me Kato (Paska) pa Rwot, pien yam okato lamalo i wi odi pa jo Icrael i Ejipt, i kare ma oneko jo Ejipt, ci obwoto odiwa.’ ” Ci dano gukulo wigi piny, guworo Lubaŋa.
Nia 12:28 Jo Icrael gucito gutimo kit meno; macalo Rwot ociko Moses ki Aron, gutimo kit meno.
Nia 12:29 I cwiny dyewor, Rwot oneko litino kayo ducu ma i lobo Ejipt: okwoŋo ki i kom latin kayo pa Parao ma yam obedo i komkerre, oo kwede wa i kom latin kayo pa ŋat ma giyako ma tye i ot kol, ki litino kayo pa lim makwo ducu.
Nia 12:30 Parao oa malo i dyewor, en ki luticce ducu ki jo Ejipt ducu; koko obedo malik mada i Ejipt, pien pe odoŋ ot mo ma dano pe oto iye.
Nia 12:31 Parao olwoŋo Moses ki Aron ki i dyewor, ci owaco ni “Wua, wucit woko ki i kin lwakka, wun kacel ki jo Icrael ducu; wuciti, wuti bot Rwot, kit macalo wuwaco-ni.
Nia 12:32 Wucit ki romiwu ki dyaŋiwu kit macalo wuwaco-ni, wucit giwu; wulamma gum bene!”
Nia 12:33 Jo Ejipt gubedo ka ruyo dano pi cwalogi woko ki i lobo pi oyotoyot; gubedo ka lok ni, “Wato doŋ, watum woko ducu.”
Nia 12:34 Kit meno omiyo dano gutiŋo moko ma peya girubo iye tobi, gutweyo otako lanywaŋŋe ki boŋo umgi, gutiŋo kwede i wi gwokgi.
Nia 12:35 Jo Icrael gutiyo kit macalo nene Moses ocikogi, gubedo ka lego atego ryal ki atego jabu, ki boŋo, ki bot jo Ejipt.
Nia 12:36 Rwot omiyo gunoŋo gum i nyim jo Ejipt, ci gubedo ka miyogi gin ma gulego.
Nia 12:37 Jo Icrael gucako wotgi nia ki i Ramcec nio i Cukot; co ma guwoto ki tyengi guromo alip miya abicel, ma pe iye mon ki litino.
Nia 12:38 Ki lwak kwa rok murubbe bene gucito kwedgi, ki lwak lim makwo mapol twatwal, romi-gu ki i wi doggola lamalo, pe biye lanek dyaŋi-gu.
Nia 12:39 Ci gutedo capat ki moko ma gunyobo i otako laboŋo tobi ma gutero i kare ma gua ki i Ejipt, pien onoŋo pe girubo iye tobi; pien gibedo ka cwalogi wo ko ki tek nia ki i Ejipt, kun pe doŋ gitwero dikke, pe bene guyubo peke megi.
Nia 12:40 Kare ma jo Icrael gubedo kwede i Ejipt oromo mwaka miya aŋwen ki pyeradek.
Nia 12:41 I agikki me mwaka miya aŋwen ki pyeradekke, i kom nino meno kikome, en aye mony ducu pa Rwot omol iye oa woko ki i lobo Ejipt.
Nia 12:42 En aye obedo dyewor ma Rwot okuro iye kare me kwanyogi woko ki i lobo Ejipt, dyewor meno en aye dyewor ma jo Icrael, gin ki likwayogi ducu, gikuro iye Rwot. Cik mukene ma mako Kato (Paska)
Nia 12:43 Ci Rwot owaco bot Moses ki Aron ni, “Man aye cik ma maka Kato (Paska): pe Larok mo bicamo;
Nia 12:44 ento opii ducu ma yam giwilo ki lim bicamo ka onoŋo doŋ gityeko lirogi.
Nia 12:45 Labedo mo nyo lapakaca mo pe bicamo.
Nia 12:46 Wubicamo ki i ot acel; pe wubikato ki riŋo mo woko nia ki i ot, cogone bene pe gibituro iye.
Nia 12:47 Lwak jo Icrael ducu gibikwero nino man.
Nia 12:48 Ka larok mo bedo i kinwu ce mito kwero Kato (Paska) bot Rwot, wek koŋ gilir kom co ducu ma tye bote, ka doŋ onyik cok ka lubo kite; en doŋ bedo macalo anywalli me lobo. Ento dano ma pe giliro pe camo.
Nia 12:49 Cik bibedo acel pi anywalli ki pi lurok ma bedo i kinwu.”
Nia 12:50 Ci jo Icrael ducu gutimo kit meno; macalo yam Rwot ociko Moses ki Aron, gutimo kit meno.
Nia 12:51 I kom nino meno kikome aye yam Rwot okwanyo iye mony pa jo Icrael woko ki lobo Ejipt ki bucagi.
Nia 13:1 Rwot owaco bot Moses ni,
Nia 13:2 “Kwer litino kayo ducu gubed mega; gin ducu ma okwoŋo yabo ic i kin jo Icrael, pa dano ki pa lee bene, ducu mera.” Nino madito me Mugati ma Tobi Pe Iye
Nia 13:3 Moses owaco ki lwak ni, “Wupo nino man, ma wua iye woko ki i Ejipt i ot me opii, pien Rwot okwanyowu woko ki i kabedo man pi bade matek; pe wubicamo mugati ma tobi tye iye.
Nia 13:4 Tin wun doŋ wubecito woko, i dwe me Abib.
Nia 13:5 Ka Rwot bikelowu i lobo pa jo Kanaan, jo Kit, jo Amor, jo Kiv ki jo Jebuc, ma yam okwoŋo pire bot kwarowu ni ebimiyowu, lobo ma mol cak ki moo k ic, wubilubo kit tic man i dwe-ni.
Nia 13:6 Wubicamo mugati ma tobi pe iye pi nino abiro; i kom nino me abirone en aye wubikwero iye nino madit bot Rwot.
Nia 13:7 Mugati ma pe girubo iye tobi wa tobi bene pe binen botwu i lobowu ducu.
Nia 13:8 I nino meno ibitito bot latinni ni, ‘Man obedo tye pi gin ma yam Rwot otimo pira i kare ma aa wo ko ki i Ejipt.’
Nia 13:9 Man bibedo lanyut i ciŋi, dok bibedo i dye tur nyimi, me poyo wii, wek cik pa Rwot obed i dogwu; pien Rwot okwanyowu woko ki i Ejipt pi bade matek.
Nia 13:10 Pi neno wugwok cik man i kare ma giciko-ni mwaka ki mwaka. Litino kayo
Nia 13:11 “Ka Rwot bikelowu i lobo p Kanaan, macalo yam okwoŋo be ki bot kwarowu ni ebimiyowu,
Nia 13:12 wubi yeko litino ducu mukwoŋo yabo ic gubed pa Rwot. Litino kayo pa limwu ducu ma twonne gibibedo pa Rwot.
Nia 13:13 Latin kayo pa kana ibikoko ki i romo, nyo ka pe ikoko, ci ibituro woko. Latin dano acel acel ma i kin litinowu, ma latin kayo, wubikokone bene.
Nia 13:14 I kare me anyim, ka latinni bipenyi ni, ‘Man kono te lokke aŋo?’ ci ibiwacce ni, ‘Rwot yam okwanyowa woko ki i Ejipt ki bade matek, i ot me opii.
Nia 13:15 Pien con ka Parao okwero woko matek ni pe waciti, Rwot oneko litino kayo ducu ma i Ejipt, litino kayo pa dano ki litino kayo pa lim makwo. Mumiyo atyero bot Rwot twon ducu ma gukwoŋo yabo ic; ento akoko awobena ma litino kayo ducu.’
Nia 13:16 Bibedo macalo kedo i ŋut ciŋi, nyo gin me atweya i dye tur nyimi; pien Rwot yam okwanyowa woko ki i Ejipt ki matek.” Lubaŋa otelo dano ki wir me pol ki wir me mac
Nia 13:17 Ka Parao oweko dano gucito, ci Lubaŋa pe otelo wigi i yo ma dok tuŋ lobo pa Lupiliciti, kadi bedi yam yone cok; pien Lubaŋa owacci, “Ka dano gurwatte ki mony, ci cwinygi biballe woko gidok woko cen i Ejipt.”
Nia 13:18 Ento Rwot otelo wi dano kun rabo kwedgi piny i yo ma dok tun lim mukemo Nam Makwar. Ci jo Icrael gua woko ki i lobo Ejipt ma guyubbe ki jami lweny.
Nia 13:19 Moses okwanyo cogo pa Yucepu ocito kwede; pien yam Yucepu omiyo jo Icrael gukwoŋo kwoŋ matek, kun waco ni, “Lubaŋa bilimowu; myero wutiŋ cogona nia ki kany, kwede.”
Nia 13:20 Gua Cukot, gugony i Etam i dog tim.
Nia 13:21 Rwot otelo nyimgi i dyeceŋ ki pol mucuŋ macalo wir me nyutogi yo, ki i dyewor telo nyimgi ki mac mucuŋ macalo wir me menyo piny wek gubed ka wot dyeceŋ ki dyewor;
Nia 13:22 wir me pol dyeceŋ ki wir me dyewor, kun pe a woko i nyim dano.
Nia 14:1 Rwot dok owaco bot Moses ni,
Nia 14:2 “Tit ki jo Icrael gudok cen ki ŋegi, wek gugony i nyim Pi-akirot i kin Migdol ki nam, i nyim Baal-jepon; wubigony mukemo en i ŋet nam.
Nia 14:3 Pien Parao bilok pi jo Icrael ni, ‘Gin pud gitye ka dwalle atata i lobo; tim pud otweyogi woko.’
Nia 14:4 Abijiŋo cwiny Parao doko nwaŋ, ci en biryemo korgi, ci abinoŋo deyo i kom Parao ki monnye ducu; miyo jo Ejipt gibiŋeyo ni an a Rwot.” Ci gutimo kit meno.
Nia 14:5 Ka gitito bot kabaka me Ejipt ni jo Icrael gutyeko riŋo gulwi woko, ci Parao kabaka me Ejipt ki luticce guloko cwinygi i komgi kun giwacci, “Man watimo gin aŋo ma waweko jo Icrael gua woko ki i dog ticwa, gucito woko-ni?”
Nia 14:6 Kit meno ocako yubo gadigadine me lweny, oywayo wi monnye,
Nia 14:7 ci otero gadigadi ma oyero miya abicel, ki gadigadi pa jo Ejipt mukene ducu kacel ki ludito luwigi ducu.
Nia 14:8 Ci Lubaŋa ojiŋo cwiny Parao kabaka me Ejipt odoko nwaŋ, oryemo kor Jo Icrael macalo yam gutwarre magwa, gucito woko-ni.
Nia 14:9 Jo Ejipt guryemo korgi, aguragura pa Parao ducu ki lwak gadigadi, ki wegi aguragura ki monnye ducu, ci gumakogi ka ma gugony iye i ŋet Pi-Kakirot, ma i nyim Baal-jepon.
Nia 14:10 Ka Parao odiŋo korgi cok, jo Icrael gutiŋo waŋgi, ci nen, jo Ejipt gitye ka lubo korgi; ci gubedo ki lworo madwoŋ. Jo Icrael gukok matek bot Rwot,
Nia 14:11 kun guwaco bot Moses ni, “Pien ineno ni Lyel pe i Ejipt mumiyo ikelowa kany wek wato woko i dye tim? Doŋ itimowa gin aŋo, pi kwanyowa woko ki i Ejipt?
Nia 14:12 Pe yam walokki man i Ejipt ni, ‘Doŋ iwek yelowa, wek doŋ wat i ki jo Ejipt’? Twora kono yam watiyo ki jo Ejipt, makato ma wato woko i dye tim ata.”
Nia 14:13 Ci Moses owaco bot lwak ni, “Pe wulwor wucuŋ matek, ci wubineno kit ma Rwot bilarowu kwede tin; pien jo Ejipt ma tin wunenogi-ni pe doŋ wubinenogi matwal.
Nia 14:14 Rwot bilweny piwu, wun wubed mewu mot apira.”
Nia 14:15 Rwot openyo Moses ni, “Ikok bota piŋo? Tit bot jo Icrael guwot anyim.
Nia 14:16 Tin odooni malo, ci irye ciŋi i wi nam, ipok iye woko, wek jo Icrael guwok i dye nam i lobo mutwo.
Nia 14:17 Abijiŋo cwiny jo Ejipt doko nwaŋ, wek gin bene gulub korwu, ci abinoŋo deyo i kom Parao kacel ki monnye, ki gadigadine, ki wegi aguragurane.
Nia 14:18 Jo Ejipt gibiŋeyo ni an a Rwot, ka doŋ atyeko limo deyo i kom Parao ki gadigadine, ki wegi aguragurane.”
Nia 14:19 Ka lamalaika pa Lubaŋa ma yam woto i nyim mony pa jo Icrael oa odok ocego ŋegi; ki wir me pol bene oa ki inyimgi, odok ocun i ŋegi.
Nia 14:20 I obino oridde i kin mony pa jo Ejipt ki mony pa jo Icrael, Pol ocego kunnu ki mutu macol; ci dyewor meno ducu mony tun cel pe orwayo cok ki lawote nio ka piny oru.
Nia 14:21 Moses oryeyo ciŋe i wi nam; Rwot odanyo dye nam woko, odiro pii woko wa ceŋ ki yamo matek mua wokceŋ mukodo i dyewor ducu, omiyo nam odoko lobo mutwo, ki i pii opokke woko.
Nia 14:22 Jo Icrael guwot o i dye nam i lobo mutwe, pii otiŋŋe odoko kicika yo tuŋ ciŋgi acuc ki yo tuŋ acam.
Nia 14:23 Jo Ejipt guryemo korgi, ci gudonyo i korgi i dye nam; aguragura pa Parao ducu, ki gadigadine, ki wegi aguragurane.
Nia 14:24 I kare ma gikuro rupiny, Rwot onoŋo tye i wir me mac ki me pol kun neno mony pa jo Ejipt. Obaŋo kom mony pa jo Ejipt woko,
Nia 14:25 kun mako lawala me gadigadigi woko, mumiyo guywaŋe mot. Ci jo Ejipt guwacci, “Wek wariŋu walwiyu woko ki i nyim jo Icrael; pien Rwot tye ka lweny i kom jo Ejipt pigi.”
Nia 14:26 Rwot dok owaco bot Moses ni “Rye ciŋ i i wi nam, wek pii odwog cel kom jo Ejipt, i kom gadigadigi, ki I kom wegt aguraguragi.”
Nia 14:27 Kit meno Moses otiŋo ciŋe i wi nam, dwogo cen kun mol i kit m ma piny tye ka ru-ni. Jo Ejipt gucorre i iye, ci Rwot orido wi jo i dye nam.
Nia 14:28 Ka pii odwogo gadigadi ki wegi aguragura Parao ducu ma yam gulul i nam-mi; pe tye ŋat mo a acel ma obwot i kingi.
Nia 14:29 Ento jo Icrael gu mutwo ki i dye nam, kur kicikagi yo tuŋ ciŋgi acuc ki yo tuŋ acam.
Nia 14:30 Kit meno Rwot yam olaro jo Icrael ki i ciŋ jo Ejipt i nino meno, ci jo Icrael guneno kom jo Ejipt ma guto i dog nam.
Nia 14:31 Ka jo Icrael matek ma Rwot otimo i ki ci dano gudworo Rwot; omiyo guye Rwot ki laticce Moses.
Nia 15:1 Moses ki jo Icrael guwero wer man bot Rwot kun giwaci ni, “Abiwero wer bot Rwot, pien otuc ki loc me deyo; obolo aguragura ki lait i wiye woko i nam,
Nia 15:2 Rwot aye tekka ma akoro ki wer, en odoko Lalarra. Man aye Lubaŋana, abipako en Lubaŋa pa wora, abikoro nyiŋe.
Nia 15:3 Rwot en oteka lweny: nyiŋe Rwot.
Nia 15:4 “En obolo gadigadi pa Parao ki monnye ducu i nam; twoni ma oyerogi gumwony piny i Nam Makwar.
Nia 15:5 Pii matut oumo wigi woko; gulwiny woko i te kut macalo got.
Nia 15:6 Ciŋi malacuc, ai Rwot, won deyo ki tek, ciŋi malacuc, ai Rwot, ŋido lumerok i woko.
Nia 15:7 Pi deyoni madit ireto lukworri piny; icwalo akemoni, owaŋogi woko macalo reŋ kal.
Nia 15:8 Yweyo me umi otiŋo pii malo, pii mamol otiŋŋe malo likuŋ; pii matut odille likiŋ i cwiny nam.
Nia 15:9 Lumerok guwacci, ‘Abiryemo korgi, amakogi, abipoko gin ma ayako, cwinya biyeŋ kwede, abiwoto pala lucwanna, ciŋa bityekogi woko.’
Nia 15:10 Ento in ikuto yamoni, ci nam omwonyogi woko; gumwony i te pii madwoŋ macalo odoo olek.
Nia 15:11 Aŋa ma calo in, ai Rwot, ki i kin lwak lubaŋa-ni? Aŋa ma calo in, ma ladeyo ki maleŋ? Kom myel i gin me deyo ma itiyo, itimo ginaura.
Nia 15:12 In yam iryeyo ciŋi malacuc, ci lobo omwonyogi woko.
Nia 15:13 “Pi marri ma pe lokke itelo wi jo ma yam ikokogi, pi tekki igwokogi, ikelogi i kabedoni maleŋ.
Nia 15:14 Lwak doŋ guwinyo pire ci komgi omyel; atiba opoto i kom Lupiliciti.
Nia 15:15 I kare-nu cwiny rwodi me Edom oŋabbe aŋaba; lworo oonyo koyo i kom ludito me Moab; kom jo Kanaan ducu oto woko lirut.
Nia 15:16 Lworo ki myelkom opoto i komgi, pi tek me badi omiyo gucuŋ, guliŋ macalo got, nio ka joni gukato ki ka ŋetgi, ai Rwot, nio ka jo ma iwilogi gukato.
Nia 15:17 Ibiterogi i lobo, ibipitogi i kom got meri, i kabedo ma iketo me bedo kabedoni, ai Rwot, i kabedo maleŋ, ai Rwot, ma yam ciŋi omoko.
Nia 15:18 Rwot bibedo kabaka nakanaka.”
Nia 15:19 Pien ka aguragura pa Parao ki gadigadine ki wegi aguragurane gucako donyo i nam, ci Rwot odwoko pii me nam cen i komgi; ento jo Icrael guwoto i lobo mutwo i dye nam.
Nia 15:20 Ci Miriam, lanebi ma dako, lamiŋ Aron, okwanyo ajaa i ciŋe; ci mon ducu gukwanyo ajaa gumol kwede i kore ki myel.
Nia 15:21 Miriam ocakogi wer ni: “Wuwer bot Rwot, pien otuc ki loc me deyo; obolo aguragura ki lait i wiye woko i nam.” Pii makec i Mara
Nia 15:22 Moses dok otelo wi jo Icrael guwoto anyim nia ki i Nam Makwar gucito i tim me Cur; guwoto i tim wot me nino adek ci pe gunoŋo pii.
Nia 15:23 Ka guo i Mara, ci mato piine oloyogi, pien piine onoŋo kec; mumiyo gilwoŋo ni Mara.
Nia 15:24 Ci dano gubedo ka ŋur i kom Moses, kun giwacci, “Wabimato aŋo?”
Nia 15:25 En okok bot Rwot, Rwot onyutte yat mo; obolo i pii, ci pii odoko mamit. Rwot oketogi cik kunnu, ki lok ma en oŋolo, otemo cwinygi kunnu,
Nia 15:26 kun waco ni, “Ka wubiworo dog Rwot Lubaŋawu ki cwinywu ducu, ma wuyito gin ma nen atir i waŋe, dok wugwoko lok ma en ociko kun wumako cikke ducu, ci pe abikelo two mo i komwu ma yam aketo i kom jo Ejipt; pien an a Rwot lacaŋwu.”
Nia 15:27 Ka dok gubino i Elim, ka ma yam tye iye waŋ it apar wiye aryo, ki otit pyerabiro; ci gugony i ŋet pii-nu.
Nia 16:1 Gua woko ki i Elim, ci lwak jo Icrael ducu gucorre i tim Cin, ma tye i kin Elim ki Cinai, i nino dwe apar wiye abic me dwe me aryone nia ma doŋ gua woko ki i Ejipt.
Nia 16:2 Lwak jo Icrael ducu guŋur i kom Moses ki Aron i tim,
Nia 16:3 kun giwaco botgi ni, “Kono nene Rwot aye onekowa ki ciŋe i lobo Ejipt, ka ma yam wabedo i ŋet agulu riŋo, ma wacamo kwon yeŋowa; ento in ikelowa wa i kany ka neko lwak man ducu ki kec.”
Nia 16:4 Rwot dok owaco bot Moses ni, “Nen, abicwalo kwon cwer botwu nia ki i polo; ci dano gibikato woko cokone kun gicoko ma romo pi nino acel acel, wek koŋ anengi kwede, ka nyo gibilubo cikka nyo pe.
Nia 16:5 I kom nino me abicelle ma noŋo gitye ka yubo ma gukelo-ni, dok bimedde madwoŋ ma rom ki ma gicoko nino acel acel-li kiryo.”
Nia 16:6 Kit meno Moses ki Aron guwaco bot jo Icrael ni, “Tin otyeno wubiŋeyo ni Rwot aye yam okwanyowu ki i lobo Ejipt,
Nia 16:7 ki odiko bene wubineno deyo pa Rwot, pien otyeko winyo ka wuŋur i kom Rwot. Pien waŋ aŋagi ma wuŋur i komwa-ni?”
Nia 16:8 Ci Moses owacci, “Ka Rwot omiyo riŋo acamawu tin otyeno, ka dok omiyo kwon ma yeŋowu odiko, waŋ kono aŋagi? Pien Rwot otyeko winyo ŋuro ma wuŋur kwede i keme-ni. Ŋurowu pe tye i komwa, ento i kom Rwot gire.”
Nia 16:9 Moses owaco bot Aron ni, “Wac ki lwak jo Icrael ducu ni, ‘Wubin cok i nyim Rwot, pien otyeko winyo ŋurowu.’ “
Nia 16:10 Ka yam tye ka lok ki lwak jo Icrael ducu guneno tuŋ tim, ci nen, deyo pa Rwot onen i pol.
Nia 16:11 Rwot owaco bot Moses ni,
Nia 16:12 “Doŋ atyeko winyo ŋuro pa jo Icrael; wac botgi ni, ‘Tin wi otyeno wubicamo riŋo, ki odiko wubicamo kwon ma yeŋowu: miyo wubiŋeyo ni an a Rwot Lubaŋawu.’ ”
Nia 16:13 I kare me otyeno aluru gubino gucorre, guumo gony woko; dok i odiko toyo oluk oumo ŋet gony woko.
Nia 16:14 Ka toyo doŋ oo woko, ci gin mo odoŋ piny ma oŋidde matitino macalo pok rec, kun oŋidde matitino macalo bwoyo pee ma opune i lobo.
Nia 16:15 Ka jo Icrael guneno, ci guloko kekengi ni, “Man gin aŋo?” Pien yam peya guniaŋ kite. Ci Moses owaco botgi ni, “Man aye kwon ma Rwot omiyo botwu me acama.
Nia 16:16 Man aye gin ma Rwot ociko: ŋat acel acel ocok mere ma romo acamane. Wujob ma romo agwata moko kwon acel pi dano acel acel muporo wei dano ma ŋat acel acel tye kwede i kemane.”
Nia 16:17 Jo Icrael gutimo kit meno; jo mogo gucoko madwoŋ, jo mogo gucoko manok.
Nia 16:18 Ento ka guporo ki agwata moko kwon, ci ŋat ma ocoko madwoŋ pe mo odoŋ bote, ki ma ocoko manok pe mo orem, pien ŋat acel acel ocoko ma romo acamane.
Nia 16:19 Moses owaco botgi ni, “Pe ŋatti owek mo odoŋ nio odiko.”
Nia 16:20 Ento pe guwinyolok pa Moses; mukene guweko dulle mogo odoŋ nio wa odiko, ci ocako nywal kwidi, okwok maŋwe, ci kiniga omako Moses i komgi.
Nia 16:21 Gubedo ka cokone odiko odiko, kun ŋat acel acel coko ma oromo acamane; ento ka cen odoko lyet ci mee woko.
Nia 16:22 I kom nino me abicelle gucoko kwon madwoŋ ma dodo ma yam-mi tyen aryo, ma romo agwata moko kwon aryo aryo. Ka lutel wi lwak ducu gubino gutito lokke bot Moses,
Nia 16:23 en owaco botgi ni, “Rwot yam ociko kit man ni, ‘Diki en aye nino me yweyo mot, en cabit maleŋ pa Rwot. Wubul gin ma wumito bulone, ci wuted gin ma wumito tedone, ki ma odoŋŋe wukan, wugwok nio wa odiko.’ “
Nia 16:24 Kit meno gukano, gugwoko nio wa odiko macalo Moses ocikogi pe omedo ki kwok maŋwe, kwidi pe iye bene;
Nia 16:25 Moses owacci, “Wucam tin, tin aye cabit pa Rwot. Tin wubinoŋo i bar.
Nia 16:26 Wubicoko nino abicel; ento i kom nino me abirone, ma en aye cabit, pe bibedo tye.”
Nia 16:27 I kom nino me abiro jo mukene gucito woko ka jobone, pe gunoŋo gin mo.
Nia 16:28 Ci Rwot owaco bot Moses ni, “Wubikwero lubo lok ma aciko, ki cikka ducu, nio wa awene?
Nia 16:29 Nen ba! Rwot otyeko miyowu cabit, mumiyo i nino me abicel en omiyowu kwon ma romo nino ariyo. Myero dano acel acel obed mot i kabedone, wek dano mo pe owek kabedone ocit woko i nino me abiro.”
Nia 16:30 Kit meno dano ducu guywe mot i nino me abiro.
Nia 16:31 I kare meno jo me ot pa Icrael gulwoŋo nyiŋe ni manna. Onoŋo nen macalo nyig koo matar, ma mit malim, macalo nyim kic.
Nia 16:32 Moses owacci, “Rwot ociko kit man ni, ‘Wek gigwok ma romo agwata moko kwon acel wa i kare pa likwayowu, wek gunen kit kwon ma yam apitowu kwede i tim, i kare ma yam akwanyowu iye woko ki lobo Ejipt.’”
Nia 16:33 Moses owaco Aron ni, “Kwany abino, ci iony manna ma romo agwata moko kwon kacel, iket i nyim Rwot, wek obed me agwoka wa i kare pa likwayowu.”
Nia 16:34 Macalo Rwot ociko ki Moses, kit meno Aron oketo manna i nyim canduk lok me caden, wek obed me agwoka.
Nia 16:35 Jo Icrael gucamo manna gutyeko kwede mwaka pyeraŋwen kulu, nio ka guo i lobo ma giromo bedo iye; gucamo manna nio ka guo i waŋ lobo Kanaan.
Nia 16:36 Agwata moko kwon ma yam gipimo kwede i kar onoŋo romo acel me abic me debe.
Nia 17:1 Lwak Jo Icrael ducu gua woko ki i tim Cin kun giwoto gikobo macalo Rwot ociko, ci gugony Repidim; ento pii amata pa dano obedo pe.
Nia 17:2 Mumiyo dano gukeco i kom Moses, guwacci, “Miniwa pii me amata.” Moses ogamo doggi ni, “Piŋo wukeco i koma? Piŋo wuomo i Rwot?”
Nia 17:3 Ento orwo pii oneko dano, ci dano gubedo ka ŋur i kom Moses kun giwacci, “Piŋo yam ikwanyowa woko ki i Ejipt ka nekowa ki Litinowa ki limwa ki orwo pii?”
Nia 17:4 Omiyo Moses okok bot Rwot ni, “Abitimo jo man niŋniŋ? Gin doŋ gutyeko yubbe me cela woko ki got.”
Nia 17:5 Rwot owaco bot Moses ni, “Kat wa i nyim lwak, kwany ludoŋo mogo pa jo Icrael, icit kwedgi; dok ikwany odoo ma yam igoyo ki Nail, mak i ciŋi, iwot kwede.
Nia 17:6 Nen, abicuŋ i nyimi, i kom pata got ma i Koreb; ci ibigoyo pata got, ci pii bia ki iye, wek lwak gumati.” Moses otimo kit meno i nyim ludoŋo pa Icrael.
Nia 17:7 Olwoŋo nyiŋ kabedo meno ni, Maca ki Meriba , pien jo Icrael gukeco i kome, dok pien guomo i Rwot kun giwaco ni, “Rwot mono tye i kinwa nyo pe?”
Nia 17:8 Jo Amalek gubino gulwenyo ki jo Icrael i Repidim.
Nia 17:9 Moses owaco bot Yocwa ni, “Yer co ma i kinwa, ci icit icilweny ki jo Amalek; diki abicuŋ i wi got ki odoo pa Lubaŋa i ciŋa.”
Nia 17:10 Ci Yocwa otimo kit ma Moses otitte, olwenyo i kom jo Amalek; ci Moses ki Aron ki Kur gucito malo i wi got.
Nia 17:11 Ka Moses obedo ka tiŋo ciŋe malo, ci Icrael giloyo; ento ka obedo ka dwoko ciŋe piny, jo Amalek giloyo.
Nia 17:12 Ento ka ciŋ Moses ojony woko, ci gikwanyo got gikette piny, ka en obedo i wiye, ci Aron ki Kur gitiŋo ciŋe malo, ŋat acel tuŋ cel kit ŋat acel tuŋ mukene; kit meno ciŋe obedo mutiŋŋe malo nio ka cen opoto.
Nia 17:13 Ci Yocwa ojwero Amalek ki jone ki pala lucwan.
Nia 17:14 Rwot owaco bot Moses ni, “Co lok man i buk obed me lapo wic, ci ikwan i it Yocwa matek, ni, An abijwayo Amalek woko ki i tam pa dano ducu ma gitye piny i te polo.”
Nia 17:15 Ka Moses ocano keno tyer, olwoŋo ni, Rwot aye benderana,
Nia 17:16 kun waco ni, “Ciŋwa omako bendera pa Rwot! Rwot bilweny ki Amalek kare ducu.”
Nia 18:1 Yecero, ma ajwaka pa jo Midian, won dako pa Moses, yam owinyo gin ducu ma Lubaŋa obedo ka tiyo pi Moses ki pi jo Icrael, kit ma Rwot okwanyo jo Icrael ki i Ejipt.
Nia 18:2 Onoŋo Yecero, won dako pa Moses, ogamo Jipola dako pa Moses, i kare ma Moses odwoko en bote,
Nia 18:3 kacel ki awobene aryo. Nyiŋ awobi acel Gercom, pien yam owacci, “Abedo labedo i lobo pa lurok.”
Nia 18:4 Nyiŋ mukene Eliejer, pien yam owacci, “Lubaŋa pa wora aye okonya, ci olara ki i pala lucwan pa Parao.”
Nia 18:5 Ka Yecero, won dako pa Moses, obino ki awobene ki dakone bot Moses i tim, ka ma yam gugony iye i te got pa Lubaŋa,
Nia 18:6 ŋat acel mo otito bot Moses ni, “Nen, won dakoni Yecero obebino boti ki dakoni kacel ki awobene.”
Nia 18:7 Ci Moses okato ocito ka jolo won dakone, ci oryebbe i nyime, onoto leme; ka gucako motte kekengi kun gipenyo kit bedogi, ka gudonyo i kema.
Nia 18:8 Ka Moses otito ki won dakone gin ducu ma yam Rwot otimo i kom Parao ki i kom jo Ejipt pi jo Icrael, ki peko ma gubedo kwede i korayo, ki kit ma yam Rwot olarogi kwede.
Nia 18:9 Ci cwiny Yecero obedo yom pi gin ducu ma Rwot yam otiyo bot jo Icrael, pi kit ma olarogi kwede ki i ciŋ jo Ejipt.
Nia 18:10 Ci Yecero owacci, “Gipwo Rwot ma olarowu ki i cin jo Ejipt ki i cin Parao.
Nia 18:11 Kombeddi doŋ aŋeyo ni, Rwot dit makato lubaŋa mukene ducu, pien olaro dano ki i ciŋ jo Ejipt, ma yam gubedo ka ronyogi-ni.”
Nia 18:12 Ka Yecero won dako pa Moses otyero gitum awaŋa, ki gitum mukene, bot Lubaŋa; ci Aron obino ki ludoŋo ducu pa jo Icrael ka camo kwon kacel ki won dako pa Moses i nyim Lubaŋa.
Nia 18:13 Orwone Moses obedo ka ŋolo kop pa dano, ci dano gucuŋ i nyim Moses nia odiko con nio wa otyeno.
Nia 18:14 Ka won dako pa Moses oneno gin ducu ma en obedo ka timo pi dano, ci owacci, “Itiyo ki dano ku man piŋo? Piŋo ibedo keni, kun dano ducu gucuŋ gurumi woko nia odiko nio wa otyeno?”
Nia 18:15 Moses owaco bot won dakone ni, “Pien dano gibino bota pi penyo dog Lubaŋa.
Nia 18:16 Ka gitye ki lok alara, ci gibino bota, an aŋolo kop i kin dano ki lawote, kun amiyo giŋeyo cik pa Lubaŋa ki ŋolle.”
Nia 18:17 Won dako pa Moses owacce ni, “Gin ma in itiyo pe kakare.
Nia 18:18 In kacel ki lwak wubiol woko, pien ticce pek obwoyo komi woko, in pe itwero tyekone keni.
Nia 18:19 Doŋ iwiny doga; abimini ryeko, dok Lubaŋa obed kwedi! In ibibedo lakwena pa dano i nyim Lubaŋa, ki pi tero kopgi bot Lubaŋa.
Nia 18:20 Ibipwonyogi cik ki kit ŋolone, kun imiyo giŋeyo lubone ki kit ma myero giti kwede.
Nia 18:21 Ento in iyer dano makwiri ki i kin lwak, jo ma nen ni gilworo Lubaŋa, jo ma gigenogi, ma gikwero lim me wilo loyo kop matan: ci iket jo meno gulo lwak, gubed lulo jo alip, ki jo miya, ki jo pyerabic, ki jo apar.
Nia 18:22 Wek guŋol kop ki dano kare ducu; gukel boti lok maditone keken; ento lok ducu matitino guŋol ki kunnu; ci doŋ gibiyweyo kori, dok gibinywako tiŋo peko meno kwedi.
Nia 18:23 Ka itiyo kit man ma Lubaŋa bene ociki kwede kit man, ci ibitwero cirone, ki lwak man ducu bene gibidok i kabedogi ki kuc.”
Nia 18:24 Moses owinyo dog won dakone, otimo gin ducu ma owacce.
Nia 18:25 Moses ocako yero jo makwiri ma i kin jo Icrael ducu, oketogi gudoko lutel wi lwak, lulo jo alip, ki jo miya, ki jo pyerabic, ki jo apar.
Nia 18:26 Gubedo ka ŋolo kop i kare ducu; pido matego aye gikelo bot Moses, ento lok ducu matitino giŋolo ki kunnu.
Nia 18:27 Ka Moses olwoko won dakone odok, ci en omedde anyim nio i lobo tugi.
Nia 19:1 I kom por dwe me adekke nia guo i tim Cinai i kom nino meno.
Nia 19:2 Ka gua woko ki i Repidim ci gubino i tim Cinai, gugony i tim; jo Icrael gugony kunnu i nyim got.
Nia 19:3 Ka Moses oito malo bot Lubaŋa, ci Rwot olwoŋe ki i got, kun waco ni, “Ibiwaco ki jo me ot pa Yakobo kit man kun itito ki jo Icrael ni, Rwot owaco ni,
Nia 19:4 ‘Doŋ wutyeko neno gin ma atimo i kom jo Ejipt, kit macalo yam atiŋowu ki bwom ocur, akelowu bota.
Nia 19:5 Pienno ka wubiworo doga, kun wumako gicikkena, ci wubibedo jona kikome i kin rok ducu; pien lobo ducu mera.
Nia 19:6 Wubibedo ker ma lwakke ajwagi ma an aye aloyo, wubibedo rok maleŋ.’ Meno aye lok ma ibiloko bot jo Icrael.”
Nia 19:7 Kit meno Moses obino olwoŋo ludoŋo pa lwak, ci oketo lok meno Rwot owaco-ni i nyimgi.
Nia 19:8 Ci lwak ducu gugamo lawaŋ acel ni, “Gin ducu ma Rwot owaco, wabitiyo.” Ci Moses odwoko lok pa lwak bot Rwot.
Nia 19:9 Rwot owaco ki Moses ni, “Nen, an abibino boti i pol mapek, wek lwak guwiny aloko kwedi, wek guye in matwal.” Ka Moses otito lok pa lwak bot Rwot,
Nia 19:10 ci Rwot owaco bot Moses “Cit bot dano, ilonygi tin ki diki, gulwok boŋogi,
Nia 19:11 wek i nino me adekke onoŋ guyubbe; pien i nino adekke, an Rwot abilor piny i wi got Cinai i nyim lwak ducu.
Nia 19:12 In ibitoŋo waŋaco me poko ka ma lwak bicuŋ iye, kun itito ki lwak ni, ‘Wugwokke, pe wuit malo i wi got, pe gugud waŋacone bene; dok ka ŋat mo ogudo kom got, gibineko woko.
Nia 19:13 Pe ciŋ mo bigudo kome, ento gibicelo ki got nyo ki atero; kadi bed lee nyo dano, pe bikwo. Ka dwan obute bikok nakanaka, ci gibiito malo i kor got.’ “
Nia 19:14 Ci Moses olor piny nia ki wi got ocito bot lwak ka olonyo lwak; ci gulwoko boŋogi.
Nia 19:15 Ka owaco bot lwak ni, “I nino adekke noŋo doŋ wuyubbe; pe wubed cok ki mon.”
Nia 19:16 I kom nino me adekke odiko piny obedo ka mor ma noŋo lutkot wil awila, pol mapek oumo wi got, ci obute okok maloŋo twatwal, omiyo jo ducu ma gubedo i gony komgi omyel.
Nia 19:17 Lacen Moses okelo lwak woko ki i gony ka rwatte ki Lubaŋa; gucuŋ piny ma jo Icrael gua ki i lobo Ejipt i te got.
Nia 19:18 Yito oboyo kom got Cinai woko, pien onoŋo Lubaŋa olor Piny i kome ki mac; yitone oduny cito malo macalo yito mac lawaŋ agulu, got ducu oyeŋŋe matek.
Nia 19:19 Ka dwan obute medde ki koko maloŋo, Moses bedo ka lok Lubaŋa gamo doge ki mor kot.
Nia 19:20 Rwot olor piny i wi got Cinai, i wi lacol got Rwot olwoŋo Moses ki malo i wi locol got, ci Moses ocito malo kunnu.
Nia 19:21 Rwot owaco bot Moses ni, “Lor piny, ijuk lwak, wek pe gucerre pi neno Rwot, miyo lwak jo mapol gibito.
Nia 19:22 Dok imi ajwagi ma gibino cok bot Rwot, gulonnye kekengi, wek Rwot pe otugge i komgi.”
Nia 19:23 Ci Moses ogamo ni, “Lwak pe gibiito malo i wi got Cinai; pien in kikomi aye icikowa, kun iwaco ni, ‘Toŋ waŋaco orum got ci iket obed kwer.’ “
Nia 19:24 Rwot owacce ni, “Lor piny, icibin malo wun ki Aron; ento pe iwek ajwagi ki lwak gucerre me bino bota, wek pe atugge i komgi.”
Nia 19:25 Kit meno Moses olor piny bot lwak, otito botgi.
Nia 20:1 Lubaŋa oloko lok man ducu kun waco ni,
Nia 20:2 “An a Rwot Lubaŋani, ma yam akwanyi woko ki i lobo Ejipt, i ot me opii.
Nia 20:3 “Pe ibed ki lubaŋa mukene kono an kena.
Nia 20:4 “Pe iti cal apayani mo, nyo cal gin ma tye malo i polo, nyo ma tye piny i wi lobo, nyo gin ma tye i pii ma i te lobo.
Nia 20:5 Pe iryebbe piny i nyimgi, pe iworgi; pien an aye a Rwot Lubaŋani, an Lubaŋa ma lanyeko. Aketo can i kom likwayo pi bal pa kwarogi nio wa i yalwak me adek ki me aŋwen pa jo ma gikwera,
Nia 20:6 ento abinyuto mar ma pe lokke i kom jo alip ki alip ma gimara, ma gimako cikka.
Nia 20:7 “Pe ilwoŋ nyiŋ Rwot Lubaŋani me noŋo; pien Rwot bimiyo kop loyo dano ma lwoŋo nyiŋe me noŋo.
Nia 20:8 “Po pi nino me cabit, ikwer obed maleŋ.
Nia 20:9 Ibitic matek nino abicel, kun itiyo iye ticci ducu;
Nia 20:10 ento nino me abirone en aye cabit pa Rwot Lubaŋani. I nino meno pe igud iye tic mo, in kikomi, nyo wodi, nyo nyari, kadi opiini, kadi aŋecani, kadi dyaŋŋi, kadi labedo ma bedo i kinwu;
Nia 20:11 pien i nino abicel aye Rwot yam otiyo iye polo ki nam ki jami ducu ma tye iye, ci oywe i kom nino me abiro; mumiyo Rwot omiyo gum i kom nino me abiro, olonyo obedo maleŋ.
Nia 20:12 “Wor woru ki meni, wek iri pi kare malac i lobo ma Rwot Lubaŋani bimiyo boti.
Nia 20:13 “Pe ineki.
Nia 20:14 “Pe itim abor.
Nia 20:15 “Pe ikwal gin mo.
Nia 20:16 “Pe ibed caden me goba i kom lawoti.
Nia 20:17 “Cwinyi pe opukke i kom ot pa lawoti; cwinyi pe opukke i kom dako pa lawoti, kadi opiine nyo aŋecane, nyo twonne, nyo kanane, nyo kadi gin mo ma lawoti tye kwede.”
Nia 20:18 I kare meno ka dano guneno piny mor ki lutkot ma bedo ka wil awila, ki dwan obute ki yito muboyo kom got, ci lworo omakogi, komgi omyel. Gucuŋ ki cen ka mabor,
Nia 20:19 ci guwaco bot Moses ni, “In aye ilok kwedwa, ci wabiwinyo; ento pe iwek Lubaŋa aye olok kwedwa; miyo wato.”
Nia 20:20 Ci Moses owaco bot lwak ni, “Pe wulwor; pien Lubaŋa obino ka temo cwinywu, wek wubed ki lworo i kome, wek pe wubal.”
Nia 20:21 Ci lwak gucuŋ ki cen ka mabor, kun Moses cito cok ki pol macol licuc ka ma Lubaŋa tye iye. Cik ma mako keno tyer
Nia 20:22 Rwot owaco bot Moses ni, “Wac bot jo Icrael kit man ni, ‘Wun doŋ wuneno piwu kenwu ni Rwot otyeko lok kwedwu ki i polo.
Nia 20:23 Pe wubitiyo cal lubaŋa me ryal me nywako bedo kacel kweda, pe wubitiyo cal lubaŋa me jabu bene piwu kenwu.
Nia 20:24 Wutina keno tyer ki lobo, wutum iye gitum awaŋa ki gityer lakwecwiny, romiwu ki twoniwu; i kabedo ducu ma aketo iye nyina me po, abibino iye ka miyowu gum lobo ki
Nia 20:25 Ka ibitiyo keno tyerra ki got, pe ican ki got ma gipayo; pien ka iketo iye giticci me payone, ci noŋo ipyedde i kome.
Nia 20:26 Dok pe wuit ki rwom i keno tyerra, miyo komwu binen ka wuito.’
Nia 21:1 “Magi aye cik ma ibiketo i nyim lwak.
Nia 21:2 Ka iwilo opii ma en Laibru, en bitic boti pi mwaka abicel i mwaka me abirone gibigonye woko laboŋo lim mo me kok, bicito gire.
Nia 21:3 Ka yam obino en kene, ci en bicito en kene; ka obino ma onyomo, ci bicito ki dakone.
Nia 21:4 Ka rwode aye onyomme dako ce onywalle awobe ki anyira, dako ki litinone gibidoŋ bot rwode, ci en bicito gire kene.
Nia 21:5 Ento ka opii meno oloko atir ni, ‘An amaro rwoda, ki dakona ki litinona; pe abicito,’
Nia 21:6 ci rwode bitere bot Lubaŋa, ci bitere wa i ŋet kika, nyo i kom okar me doggola; ka rwode bituco ite ki atero; ci doŋ en bitic bote matwal.
Nia 21:7 “Ka dano mo ocato nyare woko, macalo aŋeca, aŋeca meno pe gibigonyo macalo opii.
Nia 21:8 Ka en pe oyomo cwiny rwode, ma yam oyere-ni, en myero oye ni gikoke ki lim; ento pe bibedo ki twero me cate bot dano mo ma larok, pien obwole noŋo.
Nia 21:9 Ka yam oyere pi wode, ci en myero ogwoke macalo gwoko nyare.
Nia 21:10 Ka ce binyomo dakone mukene gire, pe ojwik camme, kadi boŋone, pe oteny en woko ata.
Nia 21:11 Ka pe ocobo gin magi adek ducu, dako gibigonyo laboŋo lim mo me kok, laboŋo culo lim mo.
Nia 21:12 “Ka ŋatti mo ogoyo dano, ce oto, gibineke wako.
Nia 21:13 Ento ka yam pe obuto okiye, ento Lubaŋa omiyo ciŋe orwatte i kome, ci abiyero kabedo mo ma en biriŋo laro iye.
Nia 21:14 Ento ka dano mo ocako lweny i kom ŋat mo me akaka me nekone woko ki ryeko, ci wubikwanye woko ki i kom keno tyerra, gineko woko.
Nia 21:15 “Ka ŋatti mo ogoyo wonne nyo minne gibineke woko.
Nia 21:16 “Ka ŋatti mo ekwalo dano, kadi ka ocato bot ŋatti mo nyo ginoŋo bote, gibineke woko.
Nia 21:17 “Ka ŋatti mo oceno wonne nyo minne gibineke woko.
Nia 21:18 “Ka jo mogo gubedo ka da, ce ŋat acel ocelo lawote ki got nyo odoŋo ki ciŋe ci pe oto, ento obedo ka twor labuto,
Nia 21:19 lacen ka dano meno ocukke oa malo kun woto komo ki odoo, kop pe biloyo ŋat ma ogoye-ni, ento bicul pi balo kare me ticce, dok bimiyo en caŋ maber.
Nia 21:20 “Ka ŋatti mo ogoyo opiine nyo aŋecane ki odoo ce oto woko cut, I gibiketo can i kome.
Nia 21:21 Ento ka opii meno obedo kwo pi nino acel nyo aryo pe gibiketo can mo i kome; pien op meno obedo gire limme.
Nia 21:22 “Ka co gitye ka lweny, ci ŋat acel ciŋe ocer i kom dako ma iye odoŋo, ce iye opoto woko, ma can pe onen iye dano ma ogoyo dako-nu biculo kwor pi wei ma won dako biŋolone, kun culo ki kit ma laŋolkop oŋolo.
Nia 21:23 Ka can onen iye, ci gibiculo kwo ki kwo
Nia 21:24 waŋ ki waŋ, lak ki lak, ciŋ ki ciŋ tyen ki tyen,
Nia 21:25 waŋo ki mac ki waŋo ki mac, ret ki ret, goco ki goco.
Nia 21:26 “Ka ŋatti mo ogoyo waŋ opiine nyo waŋ aŋecane, ce oloyo oneko woko, ci bigonyo opii meno nyo aŋeca meno, weko cito gire pi waŋe-nu.
Nia 21:27 Ka otwomo omuko lak opiine nyo aŋecane ci bigonyo opii meno nyo aŋeca meno weko cito gire pi lake-nu. Cik ma mako wegi lim
Nia 21:28 “Ka twon mo ocobo dano ki tuŋe nyo dako, ce oneko woko, ci twon meno gibicelo woko ki got, dok riŋone bene pe gibicamo; ento kop pe biloye rwode.
Nia 21:29 Ento ka kit twon meno oŋene ni yam cobo dano ki tuŋe con, dok yam doŋ giciko rwode pire ci ento pe omedo ki gwokone, ce oneko dano nyo dako mo, ci twon meno gibicelo woko ki got, ki rwode bene gibineke woko.
Nia 21:30 Ka giŋolle cul, ci biculo lim ducu me koko kwone ma giŋolle.
Nia 21:31 Ka ocobo awobi pa dano mo, nyo nyare, gibitic kwede i kit cik acel-lu.
Nia 21:32 Ka twon ocobo opii mo, nyo aŋeca mo, ci rwode bimiyo cekel me ryal pyeradek ki ladit pa opii meno, ki twon bene gibicelo woko ki got.
Nia 21:33 “Ka ŋatti mo oweko wi bur twolo nyo ka ŋatti mo okwinyo bur ci pe oumo wiye woko, ce twon nyo kana mo opoto iye,
Nia 21:34 ci won bur biculone; en bimiyo lim bot rwode, ci riŋone bibedo mere.
Nia 21:35 “Ka twon pa ŋatti mo otwomo mukene, ce oneko woko, ci gibicato makwo-ni woko, gipoko limme; ki twon ma gineko-ni riŋone bene gipoko woko.
Nia 21:36 Nyo ka kite oŋene ni yam en twon ma lacob lim wadi atata, rwode bene pe ogwoko, en biculo twon ki twon wadi, ma gineko-ni bibedo mere.
Nia 22:1 “Ka ŋatti mo akwalo twon mo nyo romo mo, ce oneko woko nyo ocato woko, ci biculo twoni abic pi twon acel, ki romi aŋwen pi romo acel, En biculo waŋe; ka gire mo pe, ci gibicate woko, wek gicul kwede lim ma ekwalo.
Nia 22:2 -4Ka lim makwo ma gikwalo ginoŋo bot lakwalone makwo, kadi bed twon nyo kana nyo romo, ci biculo ma dodo kiryo. “Ka lakwo ginoŋo ka turo ot, ce gigoyo gineko woko, ci pe gibiculo remo pa lato; ento ka ce ginoŋe iye ma ceŋ doŋ otuc, ci gibiculo kwor pi remone.
Nia 22:5 “Ka ŋatti mo omiyo limme makwo gucamo poto cam nyo poto olok, nyo owekogi ocodo tol, ci gucamo poto pa dano mo, ci en biculone ki mere mabecone ma i potone ki i poto olokke.
Nia 22:6 “Ka mac ocako waŋ ce ogamo okuto, ci owaŋo kal ma giduro nyo kal ma peya gikayo, nyo owaao poto ducu otyeko woko, ci lacwiny mac biculone ducu.
Nia 22:7 “Ka ŋatti mo omiyo lim me akana bot lawote, nyo jami me agwoka, ka gikwalo woko ki i ot pa dano meno, ka dok lakwo meno ginoŋo, ci biculo ma dodo kiryo.
Nia 22:8 Ka pe ginoŋo lakwo, ci won ot bicito cok bot Lubaŋa, pi nyuto ka en kikome aye oketo ciŋe i kom jami pa lawote, nyo pe.
Nia 22:9 “Ka bal mo opoto, kadi bed pi twon, pi romo, pi boŋo, nyo pi kit gin mo murwenyo ka ŋat acel mo otuco ni, ‘Man aye en,’ ci kop ma i kin jo meno gibiketo i nyim Lubaŋa; ŋat ma Lubaŋa oŋolo kop oloye biculo lawote lim ma dodo kiryo.
Nia 22:10 “Ka ŋatti mo omiyo kana nyo twon nyo romo nyo lee mo me akana bot lawote, ce oto woko nyo gigoyo nyo giryemo orwenyo woko, ma ŋatti mo pe oneno,
Nia 22:11 ci en bikwoŋ ki nyiŋ Rwot, wek ginen ka pe en kikome aye oketo ciŋe i kom jami pa lawote; rwode myero oye kwon meno, en pe biculone.
Nia 22:12 Ento ka gikwalo ki bote, ci en biculo rwode.
Nia 22:13 Ka ŋuu aye om wodo, ci en okel gin me moko lokke; ci en pe biculo gin ma ŋuu aye omwodo.
Nia 22:14 “Ka ŋatti mo oomo lim makwo bot lawote, ce gigoyo nyo oto woko, ma rwode pe tye, ci myero ocul waŋe atir.
Nia 22:15 Ka onoŋo rwode bene tye, ci pe biculo waŋe: ka yam obino pi awak, ci cul me awak biromo.
Nia 22:16 “Ka ŋatti mo obito nyako mo ma peya oŋeyo co, ma pe gitoŋo keny i kome, ce obedo kwede, ci myero okol lim me keny me nyome, ci oter obed dakone.
Nia 22:17 Ka wonne okwero woko matek pi nyare, ci en biculo wei lim ma romo nyomo nyako ma peya oŋeyo co.
Nia 22:18 “Pe iwek dako ma latal obed makwo.
Nia 22:19 “Ŋat ma obuto ki lee ce ginek woko.
Nia 22:20 “Ŋat ma otumo gitum bot lubaŋa mo, ma pe bot Rwot, gibidyere woko me aneka.
Nia 22:21 “Pe itim labedo ma bedo i kinwu marac, nyo pe iune bene, pien yam wun bene wubedo lubedo i lobo Ejipt.
Nia 22:22 Pe wuket giŋi kom daa-to mo nyo latin kic mo.
Nia 22:23 Ka iketo giŋi komgi, ce gukok bota, ci abiwinyo kokogi ada.
Nia 22:24 Akemo bimaka matek, ci abinekowu ki pala lucwan, ci monwu bene gibidoko mon-to ki litinowu bene gibidoko litino kic.
Nia 22:25 “Ka imiyo danona mo ma bedo i kinwu omako limmi ma en lacan, pe ibed kwede macalo labanyani, dok pe ipeny magoba mo ki bote.
Nia 22:26 Ka lawoti ojeŋo boŋone boti, ci ber idwokke ma ceŋ peya opoto;
Nia 22:27 pien giumme eno keken, boŋo ma umo kome; en dok bibuto ki gin aŋo? Ka en okok bota, ci abiwinyo, pien an lakica.
Nia 22:28 “Pe iyet Lubaŋa, nyo pe icen ladit ma loyo wun lwak.
Nia 22:29 “Pe igalle ki tyero jami ma ikayo opoŋo deroni kacel ki yino ki mooni bene. “Ibityero litino awobe kayo, imiyogi bota.
Nia 22:30 Ibikelo twoni meri ki nyogi romi bene kit meno, Gubed ki megigi nino abiro, ka ibimiyogi bota i kom nino me aborone.
Nia 22:31 “Wubibedo jo maleŋ ma gikwerogi pira: pienno pe wucam riŋo ma ŋuu omwodo i t im; wubol woko ki gwogi.
Nia 23:1 “Pe irwe lok ma iwinyo awinya ata; pe iribbe ki dano marac ka kelo lok goba me keto can i kom dano.
Nia 23:2 Pe ilub lwak ma gitiyo gin marac, Ka i lok me pido pe ilokke ilub kor lwak pi balo ŋolo kop atir,
Nia 23:3 kadi dworo kor lacan i pidone.
Nia 23:4 “Ka irwatte ki twon pa lamoneni, nyo kanane, ma orwenyo, dwok bote.
Nia 23:5 Ka ineno kana pa ŋat ma dagi obuto piny ma yec obwoyo, pe iwek ata, konye akonya.
Nia 23:6 “Pe ibal te pido pa danoni ma lacan wek lok oloye.
Nia 23:7 Pe idony i lok goba: pe inek dano ma kite atir ma pe ki bal, pien pe abiye labalo loyo kop.
Nia 23:8 Pe igam lim lawil loyo kop, pien lim lawil loyo kop miyo jo ma neno piny waŋgi umme woko, ci balo te pido pa dano ma lokke tye atir.
Nia 23:9 “Pe iun larok ma bedo i kinwu, pien wun bene wuŋeyo cwiny lubedo, pien wun bene wubedo lubedo i Ejipt. Mwaka me cabit ki nino me cabit (Levi 25.1-7)
Nia 23:10 “Ibicoyo potoni ci icoko cam ma ocek iye pi mwaka abicel.
Nia 23:11 Ento i mwaka me abirone ibiweko ywe, okanne roc, wek arupinnye lucan ma i kinwu gunoŋ ginacama; ci ma obwotte lee tim bicamone. Ibitimo kit meno ki poto olokki ki poto jeitunini bene.
Nia 23:12 “Ti ticci nino abicel, ento i kom nino me abirone ibiywe, wek twon ki kanani gunoŋ yweyo, dok wek latin pa aŋecani ki labedo boti guom ki kero komgi.
Nia 23:13 Wumak gin ducu ma awaco botwu, dok pe wutuc nyiŋ lubaŋa, mukene; lok ma kit enno pe giwiny a ki i dogi.
Nia 23:14 “Ibikwero nino madito bota tyen adek i mwaka acel acel.
Nia 23:15 Ibikwero ni madito me Mugati ma Tobi Pe Iye, macalo yam aciko. Ibicamo mugati tobi pe iye pi nino abiro, i kare ma giciko, i dwe me Abib, pien meno aye dwe ma yam ia iye ki i Ejipt. Dano mo pe obin i nyima ki ciŋe noŋo.
Nia 23:16 Ibikwc ronino madito me wi mwaka, pic: mukwoŋo cek pi tic me ciŋi, i kom cam ma icoyo i poto; ki nino madito me nyonone i dero i agikki me mwaka, doŋ icoko gin ma ocek i poto pi ticci.
Nia 23:17 Co ma boti ducu gibibino i nyim Rwot Lubaŋa tyen adek i mwaka.
Nia 23:18 “Pe ityer remo me gitumma kacel ki mugat i ma tobi tye iye; pe iwek dwolo mo me kwero nino madito bota obed nio wa odiko.
Nia 23:19 “Cam mukwoŋo cek i potoni me wi mwaka myero ikel i ot pa Rwot Lubaŋani. “Pe ited riŋo latin dyel ki cak pa minne. Gicwalo lamalaika pa Rwot pi telo nyim dano
Nia 23:20 “Nen, acwalo lamalaika i nyim pi gwokowu i yo, ki me kelowu i kabe ma yam ayubo piwu.
Nia 23:21 Wugwokke wek wuwiny doge, pe wujem i kor pien kica pe bimake i komwu ka wuba pien nyiŋa tye iye.
Nia 23:22 “Ento ka wuwinyo doge ki cwinywu ducu, kun wutiyo k it ma awa botwu ducu, ci abibedo lamerok lumerokwu ki lamone pa lumonewu.
Nia 23:23 “Ka lamalaikana bitelo nyimwu terowu bot jo Amor, jo Kit, jo Per jo Kanaan, jo Kiv ki jo Jebuc, abijwa: gi woko.
Nia 23:24 Pe wuryebbe i nyim lubaŋagi pe wuworgi, pe wulub kit tic Ento wubimuko calgi woko ducu, dok wubiŋido wir jogigi woko.
Nia 23:25 Wubiwc Rwot Lubaŋawu, ci abimiyo gum i kom kwonwu ki i kom piiwu; abikwanyo two woko ki i kinwu.
Nia 23:26 I lobowu-nu lim pe bibwogo litinogi, dako ma lalur bibedo pe; abicobo nino me kwowu ducu kakare.
Nia 23:27 Abicwalo lworo i koma i nyimwu, abibaŋo rok ducu ma wubiromo kwedgi; abimiyo lumerokwu giriŋo giloko ŋegi botwu.
Nia 23:28 Abicoro pino jobi i nyimwu i kom jo Kiv, jo Kanaan ki jo Kit, wek oryemgi woko ki i nyimwu.
Nia 23:29 Pe abiryemogi woko ki i nyimwu i mwaka acel, miyo lobo bidoŋ noŋo, ci gin tim bimedde mapol, yelowu.
Nia 23:30 Abiryemogi woko ki i nyimwu motmot, nio ka wunya, wucamo lobo.
Nia 23:31 Abiketo waŋ lobowu obed nia ki i Nam Makwar nio i nam pa Lupiliciti ki nia ki i tim nio i kulu Euprate. Dok abimiyo wegi lobo-nu i ciŋwu, wun bene wubiryemogi woko ki i nyimwu.
Nia 23:32 Pe wuket gicikke mo kwedgi, kadi bot lubaŋagi.
Nia 23:33 Pe gubed i lobowu, miyo wubitimo bal i koma; pien ka wubiworo lubaŋagi, ci bidoko owic botwu.”
Nia 24:1 Dok Rwot owaco bot Moses ni, “Bin malo bota kany, in ki Aron, Nadab ki Abiu, ki ludoŋo pa jo Icrael pyerabiro, wuwora ki ka mabor.
Nia 24:2 Moses keken aye binyiko cok bota. Jo mukene pe gibinyiko cok, dok lwak bene pe gibibino kwede malo.”
Nia 24:3 Moses ocito otito ki lwak lok ducu ma Rwot owaco, ki cikke ducu. Lwak ducu gugamo ki dwan acel kun giwaco ni, “Lok ducu ma Rwot owaco wabiti yo.”
Nia 24:4 Moses ocoyo lok ducu ma Rwot owaco. Oa malo odiko con, ocano keno tyer i te got, ki wir apar wiye aryo, muporo wel kaka pa jo Icrael apar wiye aryo.
Nia 24:5 Ci ocwalo awobe pa jo Icrael, ma gutyero gitum awaŋa dok gutumo twoni bot Rwot me gityer lakwecwiny.
Nia 24:6 Lacen Moses okwanyo nucu remo, oonyo i weer, ki nucu remo ocoro i kom keno tyer.
Nia 24:7 Ka dok okwanyo buk me gicikke, ci okwano bot lwak, guwinyo. Ci gugamo ni, “Gin ducu ma Rwot owaco wabitiyo, dok wabiworo doge bene,”
Nia 24:8 Ka Moses dok otiŋo remo, ocoro i kom lwak, kun wacci, “Nen remo me gicikke ma Rwot oketo kwedwu, ma lubo lok magi ducu.”
Nia 24:9 Ka Moses ki Aron, Nadab ki Abiu, ki ludoŋo pa jo Icrael pyerabiro-ni gucito malo,
Nia 24:10 ci guneno Lubaŋa pa Icrael. Gin mo obedo ka tyene macalo kidi capir ma bulu ma gipeto, ma ryeny macalo polo kikome.
Nia 24:11 Ento Lubaŋa pe ogudo kom ludoŋo pa Icrael ki ciŋe; guneno Lubaŋa, ci gucamo dok gumato pii bene.
Nia 24:12 Rwot owaco bot Moses ni, “Bin bota malo i wi got, ci ikura kunnu, Abimini kidi ma apada, kacel ki cik ki ginacika ma acoyo me pwonyo lwak.”
Nia 24:13 Ci Moses oa malo, kacel ki Yocwa ma lakonye, ka ocito i wi got pa Lubaŋa.
Nia 24:14 Owaco ki ludoŋo ni, “Wubed wukurwa kany, nio ka dok wadwogo botwu, Nen, Aron ki Kur gudoŋ botwu; ka ŋat mo tye ki lok mo, oter botgi.”
Nia 24:15 Ka Moses cito malo i wi got, ci pol oumo got woko.
Nia 24:16 Deyo pa Rwot obedo i kom got Cinai, ci pol oumo kema pi nino abicel. I kom nino me abirone, Rwot olwoŋo Moses ki i dye pol.
Nia 24:17 I kare meno deyo pa Rwot onen bot jo Icrael macalo mac arum i wi got.
Nia 24:18 Ka Moses odonyo i dye pol, ocito malo i wi got; ci Moses obedo i wi got nino pyeraŋwen, dyeceŋ ki dyewor.
Nia 25:1 Rwot owaco bot Moses ni,
Nia 25:2 “Wac bot jo Icrael ni gujogga gityer, ci gugam gityer pa dano ducu ma gukelo ma cwinygi opwoyo.
Nia 25:3 Man aye kit gityer ma wubigamo ki botgi: jabu, ryal, mola;
Nia 25:4 uci ma bulu, ki ma lamar lamar, ki makwar, ki boŋo camanini maberre; yer dyegi,
Nia 25:5 laa nyogi romi ma ginyoŋo, laa dyegi; bao yat okuto lalwii:
Nia 25:6 moo me mac tara, aŋwece me yubo moo wir ki pi odok eceta ma ŋwe kur;
Nia 25:7 litino kidi onik litino kidi me wel me amwona i kom jabu pi epod ki kicaa kor.
Nia 25:8 Ber gu yubba kabedo maleŋ wek abed i kingi
Nia 25:9 Wuti gin ducu kun wulubo kit cal ma abinyutti, ma dok i kom timo kema ki jami ma giketo iye ducu.
Nia 25:10 “Gibipayo canduk ki bao yat lalwii; borre obed futi aŋwen , ki lacce futi aryo, ki borre tuŋ malo futi aryo.
Nia 25:11 Mwon kome woko ki jabu ma giliyo maber, mwon iye ki ŋeye bene. Lul doge ducu irum woko ki jabu.
Nia 25:12 Ti agit me jabu aŋwen pire, iketgi i kom tyene aŋwen: ket agit aryo tuŋ cel ki aryo mukene tuŋ cel.
Nia 25:13 Ti tal me yat lalwii, imwon komgi woko ki jabu.
Nia 25:14 Rwak tal i agit ducu ma tye i but canduk, me tiŋo canduk.
Nia 25:15 Tal gibibedo i agit ma i kom canduk-ki matwal, pe gibiwotogi woko.
Nia 25:16 Kidi ma apada ma gicoyo iye lok me caden ma amiyi-ni ibiketogi i canduk.
Nia 25:17 Dok ibitiyo kom mekica ki jabu ma giliyo maber; borre obed futi aŋwen, ki lacce futi aryo.
Nia 25:18 Ti cal lukerubi aryo ki jabu kun itetogi ki nyol, i kom agikki kom me kica aryo ducu.
Nia 25:19 Ti cal lakerubi acel i agikkine tuŋ cel; ki acel i agikkine tuŋ cel; ti cal lukerubi kun gikubbe i kom me kica-ni i agikkine aryo ducu.
Nia 25:20 Lukerubi gibiyaro bwomgi malo me umo kom me kica ki bwomgi, kun waŋgi kemo lawote; waŋ Lukerubi binen kun kemo kom me kica.
Nia 25:21 Ibicibo kom me kica cuŋ i wi canduk, ci iket lok me caden ma abimiyo boti-ni i canduk.
Nia 25:22 An abirwatte kwedi kunnu, ci abilok kwedi ki malo i wi kom me kica, ki i kin lukerubi ma gitye malo i wi canduk lok me caden-ni, kun aloko kwedi i kom cik ducu ma abimiyi pi jo Icrael. Meja me cano mugati ma giketo i nyim Rwot (Nia 37.10-16)
Nia 25:23 “Ti meja ki bao yat lalwii; borre obed futi adek, ki lacce futi acel ki nucu, ki borre tuŋ malo futi aryo.
Nia 25:24 Mwon kome woko ki jabu ma giliyo maber, dok ilul doge ducu, irum woko ki jabu.
Nia 25:25 Ket riine ma lacce rom ki dye ciŋ, ilul dog rii ki jabu orum woko.
Nia 25:26 Dok itim agit me jabu aŋwen pire, ci imwon agit i twoke aŋwen ducu, i tyene aŋwen.
Nia 25:27 Agit bibuto i kom rii, ci ibirwako iye tal me latin meja.
Nia 25:28 Ti tal ki jabu; gibitiŋo meja ki tal meno.
Nia 25:29 Dok iti caanine, ki ata bone me odok eceta, ki cupane ki werre me liyo gityer amate ibitimogi ki jabu ma giliyo mabe
Nia 25:30 Ibicano mugati me aketa i nyima i wi meja jwijwi.
Nia 25:31 “Dok ibitiyo okar-mac ki jabu m giliyo maber. Tedi okar-mac ki bolle gibiteto ki nyol; kikopone, en aye wene ki ature ducu, gibikubbe kwede kacel.
Nia 25:32 Jaŋe bibedo abicel ma gujany guryey gukaco ŋete ryoryo, jaŋ okar-mac ade ma guryeyo i bute tuŋ cel, ki jaŋ okai mac cadek ma guryeyo i tuŋ mukene-ni.
Nia 25:33 I kom jaŋe tuŋ cel bibedo iye kikop adek ma gitimo macalo tur yaa, ku; acel acel tye ki wene ki ature, ki i kor jaŋe tuŋ mukene bene bibedo iy kikopo adek ma gitimo macalo tu yaa, kun acel acel tye ki wene ki ature jaŋe abicel ducu ma guryeyo gukac okar-mac-ci gibibedo kit meno.
Nia 25:34 Ka dok i kom okar-mac kikome-ni bibedi iye kikopo aŋwen ma gitimo macalo tu yaa, ki wengi ki aturegi,
Nia 25:35 ki wene ma; okubbe i kom okar-mac-ci i te jaŋe abicel ma guryeyo ryoryo i kom okar mac.
Nia 25:36 Wengi ki jaŋgi gubed ma gu kubbe kacel, kun kome ducu bedo jabi ma giliyo maber ma giteto ki nyol
Nia 25:37 Ci doŋ ibitiyo pire mac laput abiro gicib mac laput malo i wiye wek omen: kabedo ma i nyime.
Nia 25:38 Magacce ki caanine bibedo me jabu ma giliyo maber.
Nia 25:39 Giyub okar-mac kacel ki jami tic magi ducu ki jabu ma giliyo maber ma pekke romo ratili miya acel .
Nia 25:40 Dok ber inen ni itimogi i kit cal ma gibenyutti ki i wi got-ti.
Nia 26:1 “Doki ibitiyo kema ki boŋo cuka apar me boŋo camanini ma giwiyo maberre, ki uci ma bulu ki ma lamar lamar ki makwar; ibicweyo iye cal lukerubi ma gitiyogi ki diro
Nia 26:2 Bor boŋo cuka acel acel obed ma romo yadi apar wiye aŋwen, ki lac me boŋo cuka acel acel obed ma romo yat lalwii, ci imwon komgi woko ki yadi aryo; boŋo cuka ducu gibibedc marom.
Nia 26:3 Boŋo cuka abic gibiribog kacel, ki boŋo cuka abic mukene bene gibiribogi kacel.
Nia 26:4 Kwo waŋ jarara ma bulu i dog boŋo cuka me dul mukwoŋo me agikk i; ka dok ibikwoyo waŋ jarara i dog boŋo cuka me dul me aryone me agikk i, ma rom ki wadi.
Nia 26:5 Kwo waŋ jarara pyerabic i dog boŋo cuka acel acel, ki waŋ jarara pyerabic i dog cuka me aryone kun waŋ jarara bikemme ki wadi.
Nia 26:6 Ibitiyo jarara gol me jabu pyerabic me ribo dog boŋo cuka i kom lawote pi golo wad i wek kema obed mukubbe kacel likiŋ.
Nia 26:7 “Ibit iyo cuka me yer dyegi me laum wi kema; ibitimo cuka apar wiye acel.
Nia 26:8 Bor cuka acel acel obed ma romo yadi apar wiye abic, ki lac me cuka acel acel obed ma romo yadi aryo; cuka apar wiye acel-li ducu gubed marom.
Nia 26:9 Ibiribo cuka abic kacel pat kengi, ki cuka abicel bene ibiribo pat kengi, dok cuka me abicelle ibibamo idolo iye aryo i nyim kema.
Nia 26:10 Kwo waŋ jarara pyerabic i dog cuka me dul mukwoŋo me agikki, ka dok ikwo waŋ jarara pyerabic i dog cuka me dul me aryone me agikk i.
Nia 26:11 “Dok ibitiyo lagol me mola me aroya i waŋ jarara, irib ki kema, wek obed mukubbe kacel likiŋ.
Nia 26:12 Dul cuka me kema ma odon, en nucu cuka mudoŋŋe, bipyelle i ŋe kema.
Nia 26:13 Futi acel ki nucu tuŋ cel ki futi acel ki nucu tuŋ cel bene, en bor me cuka mudoŋŋe, bipyelle i but kema tuŋŋi ki tuŋŋi me umone.
Nia 26:14 Dok ikwo laa romo ma ginyoŋo, ki laa dyegi me umo wi kema.
Nia 26:15 “Ibitiyo guti me bao yat lalwii, ma ocun atir, pi kema.
Nia 26:16 Bor gut i obed futi apar wiye abic ki lacce futi aryo, i kom guti acel acel.
Nia 26:17 Wek tyene aryo i kom guti acel acel, me kubogi kacel; ibitiyo guti me kema ducu kit meno.
Nia 26:18 Ibitiyo guti me kema, guti pyeraryo i tuŋ acuc;
Nia 26:19 dok ibitiyo tedi tergi me ryal ma romo pyeraŋwen pi guti pyeraryo-nu, tedi tere aryo pi guti acel pi tyene aryo, ki tedi tere aryo pi guti mu kene pi tyene aryo.
Nia 26:20 Ki pi kema tuŋ me aryone, ma tuŋ acam, obed guti pyeraryo,
Nia 26:21 ki tedi tergi me ryal ma romo pyeraŋwen, tedi tere aryo pi guti acel, ki tedi tere aryo pi guti mukene.
Nia 26:22 Ki pi ne kema ma tuŋ potoceŋ bene iti guti abicel.
Nia 26:23 Ti guti aryo me twok kema ma i ŋeye;
Nia 26:24 gibipoko kingi ki tuŋ piny ento giribo doggi ki tuŋ wigi malo i kom agut mukwoŋo; gin aryo ducu gibibedo kit meno, ci twoke bibedo aryo.
Nia 26:25 Guti bibedo aboro, ki tedi tergi me ryal, tedi tergi apar wiye abicel, tedi tere aryo pi guti bao acel, ki tedi tere aryo pi gut i bao mukene.
Nia 26:26 “Dok ibitiyo rii me bao yat lalwii abic pi guti me kema tuŋ cel,
Nia 26:27 ki rii bao abic pi guti me kema tuŋ mukene, ki rii bao abic pi guti me kema me ŋeye tuŋ potoceŋ.
Nia 26:28 Rii bao ma i dyere, ma ŋolo kor guti ari, bia ki i agikk i tuŋ cel nio i agikki tuŋ mukene.
Nia 26:29 Ibimwono kom guti woko ki jabu, dok ibitiyo agit me rwako iye rii bao, ibimwono rii bao bene ki jabu.
Nia 26:30 Gur kema i kit ma yam ginyutti i wi got.
Nia 26:31 “Ibikwoyo boŋo kicika ki uci ma bulu ki ma lamar lamar ki makwar, ki boŋo camanini ma giwiyo maberre; gibicweyo iye cal lukerubi ki tic me diro.
Nia 26:32 Ibiŋabo i kom wir aŋwen me bao yat lalwii ma gimwono komgi woko ki jabu, ma tye iye gol jabu, ma ocuŋ i kom tedi tergi me ryal aŋwen.
Nia 26:33 Ŋab boŋo kicika ki jarara lagolle. Kel canduk lok me caden kunnu ki i boŋo kicika, ci boŋo kicika bipoko kin kabedo maleŋ ki kabedo maleŋ makato ducu.
Nia 26:34 Ka doŋ iket kom me kica i wi canduk me cik i kabedo maleŋ makato ducu.
Nia 26:35 Ket meja ki woko i ŋe boŋo k icika, ki okar-mac iket tuŋ acuc me kema, ma okemo meja; ibiketo meja tuŋ acam.
Nia 26:36 “Dok ikwo boŋo cuka Laum doggola me kema ki uci ma bulu ki ma lamar lamar ki makwar, ki boŋo camanini ma giwiyo maberre, ma gidero maber.
Nia 26:37 Ti wir abic me boŋo cuka laum doggola ki bao yat lalwii, ci imwon komgi woko ki jabu; golgi bibedo me jabu, dok ibiliyo tedi tergi me mola abic.
Nia 27:1 “Ibitiyo keno tyer ki bao yat lalwii; borre obed futi abiro ki nucu ki lacce futi abiro ki nucu. Bor keno tyer ki lacce bibedo ma rom, ki borre tuŋ malo bibedo futi aŋwen ki nucu.
Nia 27:2 Ibitimo ten keno i kom twoke aŋwen ducu; ten keno ducu gibikubbe kacel kwede, dok ibimwono kome woko ki mola.
Nia 27:3 Ibiyubo lajob burune, ki akwaya latokke, ki becen, ki gin lacob riŋo, ki weer lawaŋ mac; jami tic meno ducu ibiyubogi ki mola.
Nia 27:4 Yub keikeine bene me obwo mola, dok i twok obwo mola aŋwen-ni iket iye agit aŋwen me mola.
Nia 27:5 Ibiketo i te rii me keno tyer wek obwo obut i kor keno tyer.
Nia 27:6 Dok itim tal me keno tyer, tal me yat lalwii, ci ibimwono komgi woko ki mola.
Nia 27:7 Ibirwako tal donyo i agit ducu, wek tal orine i keno tyer tuŋŋi ki tuŋŋi me latiŋŋe.
Nia 27:8 Ibitiyo keno tyer ma iye twolo, ki bao; ti macalo yam ginyutti i wi got. Dyekal me kema (Nia 38.9-20)
Nia 27:9 “Ibitiyo dyekal me kema. I tuŋ acuc me dyekal gibiŋabo iye boŋo cuka camanini ma giwiyo maberre, ma borre tuŋ cel romo yadi pyerabic.
Nia 27:10 Wir bibedo pyeraryo, ki tedi tergi bene pyeraryo, me mola, ento gol me wir ki otacgi ducu gubed me ryal.
Nia 27:11 Ki tuŋ acam bene borre obed kit meno, kunnu bene gibiŋabo iye cuka ma borre romo yadi pyerabic; wir obed pyeraryo ki tedi tergi pyeraryo, me mola, ento gol me wir ki otacgi ducu gubed me ryal.
Nia 27:12 Ki bute ma tuŋ potoceŋ dyekalle bene gibiŋabo iye boŋo cuka ma borre romo yadi pyeraryo wiye abic; wir obed apar ki tedi tergi bene obed apar.
Nia 27:13 Lac dyekal ma tuŋ nyime ma tuŋ wokceŋ biromo yadi pyeraryo wiye abic.
Nia 27:14 Gibiŋabo boŋo cuka i ŋet doggaŋ tuŋcel ma romo yadi abiro ki nucu; wir obed adek ki tedi tergi adek.
Nia 27:15 Ki tuŋ mukene bene gibiŋabo iye boŋo cuka ma romo yadi abiro ki nucu; wirgi obed adek ki tedi tergi adek.
Nia 27:16 Doggaŋ me dyekal gibiumo ki boŋo cuka ma lacce romo yadi apar ma gitiyo ki uci ma bulu ki ma lamar lamar ki makwar, ki boŋo camanini ma giwiyo maberre, ma gidero maber; bibedo ki wir aŋwen ki tedi tergi aŋwen.
Nia 27:17 Wir murumo dyekal ducu bibedo iye otac me ryal; golgi bibedo me ryal, ki tedi tergi me mola.
Nia 27:18 Bor me dyekal biromo yadi pyerabic, ki lacce yadi pyeraryo wiye abic, ki borre tuŋ malo futi abiro ki nucu; gibiŋabo iye boŋo cuka camanini ma giwiyo maberre; tedi te wir bibedo me mola.
Nia 27:19 Jami tic ducu ma i kema ma konyo kwa tic ducu, kacel ki teke lagurre ducu, ki teke ma orumo dyekal ducu bibedo me mola.
Nia 27:20 “Dok ibiciko jo Icrael ducu gukel moo me nyig jeituni ma giodo, giliyo maleŋ, me menyo piny, wek giket mac laput obed ka lyel nino ducu ma pe to.
Nia 27:21 Aron ki awobene gucan mac olyel i nyim Rwot nia otyeno nio odiko, kun giketo i kema me rwatte, ki woko i ŋe boŋo kicika ma i nyim canduk lok me caden. Man bibedo cik ma jo Icrael bigwoko matwal, wa i kare pa likwayogi ducu.
Nia 28:1 “Kel omeru Aron cok boti kacel ki awobene, gua woko ki i kin jo Icrael, wek guti bota tic me ajwagi; gin ene: Aron ki awobe pe Aron, Nadab ki Abiu, Eleajar ki Itamar.
Nia 28:2 “Ibikwoyo boŋŋi maleŋ pi omeru Aron, me deyo dok mamwonya.
Nia 28:3 Dok ibiwaco bot jo makwiri ducu, ma apoŋo cwinygi ki kwiri, ni gukwo boŋo aruka pi Aron me kwero en pi tic me bedo, ajwakana.
Nia 28:4 Man aye boŋŋi aruka ma gibikwoyo: kicaa kor, epod, jor, kanyi ma giŋweko kome, kitambara adwala me wic ki kitambara latwe pyer; myero gikwogi gubed boŋŋi aruka maleŋ pi omeru Aron ki awobene pi ticgi me bedo ajwagina.
Nia 28:5 “Gibigamo jabu, uci ma bulu ki ma lamar lamar ki makwar, ki boŋo camanini ma giwiyo maberre.
Nia 28:6 Gibikwoyo epod ki jabu ki uci ma bulu ki ma lamar lamar ki makwar, ki boŋo camanini ma giwiyo maberre, ma gikwoyo ki diro.
Nia 28:7 Bibedo ki gin wi gwoke aryo ma gikubo i doge ryoryo, wek okubbe kacel.
Nia 28:8 Ceme ma i kome ma latwene ma gicweyo ki diro bibedo kit tic acel-lu, me jami acel-lu, en aye me jabu, uci ma bulu ki ma lamar lamar ki makwar, ki boŋo camanini ma giwiyo maberre.
Nia 28:9 Ibikwanyo litino kidi onik aryo, igor nyiŋ awobe pa Icrael i komgi,
Nia 28:10 nyiŋ awobe abicel i kom kidi onik acel, ki nyiŋ awobe mudoŋŋe abicel i kom kidi onik mukene-ni, kun ilubo kit dito me anywalligi.
Nia 28:11 Macalo ladiro goro kom kidi, in bene ibigoro nyiŋ awobe pa Icrael i kom kidi aryo-nu: ibimwonogi i kom jabu ma giŋweko kome ki diro ma okwa ko tere.
Nia 28:12 Ci doŋ ibiketo litino kidi aryo meno i gin wi gwok epod, gubed kidi me po pi awobe pa Icrael; Aron bitiŋo nyiŋgi i wi gwoke aryo ducu me po pigi i nyim Rwot.
Nia 28:13 Tim gin lakwak tere ki jabu ma giŋweko kome ki diro;
Nia 28:14 dok itim nyor aryo me jabu ma giliyo maber ma giminogi macalo tol; ka imwon tol nyor meno i kom gin lakwak tere.
Nia 28:15 “Dok ibikwoyo kicaa kor me ŋolo kop ki tic me diro; ibitiyo macalo tic i kom epod; ibitimo ki jabu, ki uci ma bulu ki ma lamar lamar ki makwar, ki boŋo camanini ma giwiyo maberre.
Nia 28:16 Ibibano iye aryo ma borre ki lacce rom ki dye ciŋ acel.
Nia 28:17 Ci ibimwono iye litino kidi me wel ma guryeyo tyen aŋwen. I tyeŋ mukwoŋo gibiketo iye cadiuc, topaj ki kabankel:
Nia 28:18 tyen me aryone obed emeradi, capir ki dayaman;
Nia 28:19 tyen me adekke obed jacint, agat ki ameticito;
Nia 28:20 ki tyen me aŋwenne obed berul, onik ki jacipa; gibimwonogi i jabu ma giŋweko ki diro.
Nia 28:21 Litino kidi ducu bibedo apar wiye aryo ma nyiŋ awobe pa jo Icrael gigoro i komgi; gibibedo macalo kidi ma gigoro me agit, kun acel acel tye ki nyiŋ ma gigoro i kome muporo kaka apar wiye aryo.
Nia 28:22 Tim bene nyor aryo ki jabu ma giliyo maber ma giminogi macalo tol, me tweyo kicaa kor;
Nia 28:23 ibitimo agit me jabu aryo, pi kicaa kor, ci iket agit aryo-nu i kom dog kicaa kor aryo.
Nia 28:24 Dok irwak tol jabu aryo-nu odony i agit aryo ma gitye i kom kicaa kor-ri,
Nia 28:25 ki dog tol aryo-nu ibimwonogi i kom gin lakwak tere aryo me jabu ma giŋweko ki diro-ni, me tweyo kicaa kor i gin wi gwok epod tuŋ nyime.
Nia 28:26 Dok itim agit me jabu aryo, ci iketgi i twok kicaa kor aryo ducu i kom doge ma tuŋ iye ma cok ki epod.
Nia 28:27 Tim agit jabu mukene doki, ci ikubgi i gin wi gwok epod aryo anyim tuŋ tere, ka ma okubbe tuŋ malo i wi ceme me epod ma gicweyo ki diro.
Nia 28:28 Gibitweyo kicaa kor ki agitte i kom agit me epod ki tol ma bulu, wek gitwe obut opyelle i wi ceme me epod ma gicweyo ki diro, wek kicaa kor pe ogonnye woko ki i kom epod.
Nia 28:29 Wek Aron otiŋ nyiŋ awobe pa Icrael i kicaa kor me ŋolo kop i pal cwinye i kare me donyo i kabedo maleŋ nino ducu, wek obed me po i komgi i nyim Rwot.
Nia 28:30 I kicaa kor me ŋolo kop ibiketo iye Urim ki Tumim ; gin bene gibibedo i pal cwiny Aron i kare ma en donyo i nyim Rwot; kit meno Aron bitiŋo ŋolo kop pa jo Icrael i pal cwinye nino ducu i nyim Rwot.
Nia 28:31 “Dok ibitimo jor me epod ma kome ducu obedo bulu.
Nia 28:32 Gituc doge obed twolo i dyere pi rwako wic; gibicweyo kun gidolo doge macalo dog boŋo aruka ma gidolo, orumo wo ko likiŋ, wek pe oyeci.
Nia 28:33 I dog boŋo ibiluŋo iye gin muporo okwer pomegranat munyak ma gikwoyo ki uci ma bulu ki ma lamar lamar ki makwar, orum dog jor ducu, kun iŋobo kingi ki olaŋ me jabu;
Nia 28:34 olaŋ jabu ki okwer pomegranat orum dog jor ducu kun gigwennye agwenya.
Nia 28:35 Aron biruko ka donyo ka tic, ci dwan olaŋ bikok winnye i kare ma en donyo i kabedo maleŋ i nyim Rwot, ki i kare ma en kato woko, wek pe oto.
Nia 28:36 “Ibitimo akwaya jabu ma giliyo maber, ci igor i ko me macalo agora i kom agit, ni, ‘Maleŋ pi Rwot.’
Nia 28:37 Ci ibitweyo irido i kom kitambara adwala me wic-ci ki tol ma bulu; ibiketo i nyim kitambara adwala me wic.
Nia 28:38 Gibiketo cun i tur nyim Aron, ci Aron bitiŋo alii me bal pi jami maleŋ ma jo Icrael gityero me bedo motgi maleŋ; bicuŋ i tur nyime jwijwi, wek Rwot ogamgi.
Nia 28:39 “Ibicweyo kanyi ki boŋo camanini maberre ma giŋweko kome, itim kitambara me adwala i wic ki boŋo camanini maberre, ci itim bene kitambara me latwe pyer ma gidero maber.
Nia 28:40 “Pi awobe pa Aron ibikwoyo kanyi ki kitambara latwe pyer, ki gitok matino; ibitimogi obed me deyo ki mamwonya.
Nia 28:41 Ibirukogi i kom omeru Aron kacel ki awobene, ibiwirogi ki moo me ketogi i dog tic, pi kwerogi pi tic maleŋ, wek guti bota tic me ajwagi.
Nia 28:42 Dok ibikwoyo pali boŋo camanini pigi me umo komgi nia i pyergi nio i emgi.
Nia 28:43 Aron ki awo bene birukogi i kare me donyo i kema me rwatte, nyo i kare ma gicito cok ki keno tyer pi tic i kabedo maleŋ; wek pe gutiŋ alii me bal, miyo gito woko, Man bibedo cik matwal bote ki bot likwaye ma bilube.
Nia 29:1 “Man aye gin ma ibitimo i komgi ka ikwerogi, wek guti bota tic me ajwagi. Kwany wod twon acel ki nyogi romi aryo ma mwonyo pe i komgi,
Nia 29:2 ki mugati ma tobi pe iye, ki capat ma tobi pe iye ma girubo ki moo, ki capat marep ma gireyo moo i komgi; ibitimogi ki moko ŋano ma pwotte.
Nia 29:3 Ibiketogi i aduku acel, ci ikelogi ki aduku-nu, ka ikel, bene wod twon ki nyogi romi aryo.
Nia 29:4 Ibikelo Aron ki awobene i nyim doggola kema me rwatte, ci ilwok komgi woko ki pii.
Nia 29:5 Ibikwanyo boŋŋi aruka, ci iruko Aron ki kanyi, ki jor me epod, ki epod, ki kicaa kor, ci itwe pyere ki ceme me epod ma gicweyo ki diro;
Nia 29:6 ibidwalo kitambara adwala i wiye, ka iketo lakukana maleŋ cuŋ i wi kitambara adwala.
Nia 29:7 Ka ibikwanyo moo me wir, iwiro kwede.
Nia 29:8 Ka dok ibikelo awobene, irukogi ki kanyi,
Nia 29:9 ci ibitweyo pyergi ki kitambara, ka itwe gitok matino i wigi; ci tic me ajwagi bibedo megi pi cik ma bibedo matwal. Ibiketo Aron ki awobene i dog ticgi kit meno.
Nia 29:10 “Dok ibikelo twon i nyim kema me rwatte, ci Aron ki awobene gibiketo ciŋgi i wiye,
Nia 29:11 ka doŋ ibineko wod twon-nu i nyim Rwot, ki i doggola kema me rwatte.
Nia 29:12 Ibigwelo remo twon, ci ireyo remone i kom ten keno aŋwen me keno tyer ki lwet ciŋi; ki remo mudoŋŋe ibionyo i te tedi keno tyer.
Nia 29:13 Ibikwanyo dwolo ducu ma oumo jam iye, ki okene ma i kom cwiny, ki olaŋ aryo ki dwolo ma tye i komgi, ci iwaŋgi woko i wi keno tyer.
Nia 29:14 Ento riŋo wod twon-nu ki pyenne ki wee iye-gu, ibiwaŋo awaŋa ki mac wa i ŋe gony; en aye gitum me bal.
Nia 29:15 “Ka man otum ci ibikwanyo nyok romo acel imiyo Aron ki awo bene giketo ciŋgi i wiye
Nia 29:16 ci ibineko nyok romo, ibijolo remone, ci icoro remone i kom keno tyer irumo kwede kome ducu.
Nia 29:17 Dok ibiŋido riŋo nyok romo matitino ci ilwoko jam iye, ki tyene ducu, ci iketogi i kom riŋo ma giŋido-ni, kacel ki wiye,
Nia 29:18 ibiwaŋo riŋo nyok romo woko ducu ki berre i wi keno tyer; en aye gitum awaŋa bot Rwot; en aye gin ma ŋwece kur me layom cwiny, gityer ma giwaŋo ki mac bot Rwot.
Nia 29:19 “Ka lacen dok ibikwanyo nyok romo mukene; ci Aron ki awobene gibiketo ciŋgi i wiye,
Nia 29:20 ci ibineko nyok romo, igwelo remone ci ireyo i ogwilo it Aron malacuc, ki i ogwilo it awo bene malacuc, ki i kom twon nyig tyengi malacuc, ci ibicoro remo mudoŋŋe i kom keno tyer irumo kwede kome ducu.
Nia 29:21 Ka ibikwanyo remo manok ma i wi keno tyer, ki moo wir, ci ikirogi i kom Aron ki i kom boŋŋi arukane, ki i kom awobene ki i kom boŋŋi aruka pa awobene, ci en ki boŋŋi arukane gibibedo maleŋ, kacel ki awobene ki boŋŋi arukagi bene.
Nia 29:22 “Dok bene ibikwanyo dwolo nyok romo, ki moo yibe, ki dwolo ma oumo jam iye, ki okene ma i kom cwiny, ki olaŋ aryo kacel ki dwolo ma tye i komgi, ki em tun lacuc, (pien obedo nyok romo me keto dano i dog tic),
Nia 29:23 ki mugati acel ki capat acel ma girubo iye moo, ki capat marep acel ma i aduku me mugati ma tobi pe iye ma tye i nyim Rwot;
Nia 29:24 ci ibiketogi ducu i dye ciŋ Aron ki i dye ciŋ awo bene bene, wek gikwatgi me bedo gityer akwata i nyim Rwot.
Nia 29:25 Ka dok ikwany woko ki i ciŋgi, iwaŋgi woko i wi keno tyer me ameda i kom gitum awaŋa, obed gin ma ŋwece kur ma yomo cwiny Rwot; en aye gityer ma giwaŋo ki mac bot Rwot.
Nia 29:26 “Dok ibikwanyo gok nyok romo me keto Aron i dog ticce, ci ikwat me bedo gityer me akwata i nyim Rwot; en aye bibedo waŋ wat ma tuŋ boti.
Nia 29:27 Dok ibikwero gok me gityer me akwata, ki em me waŋ wat pa ajwagi, ma gikwato, ma gityero nia ki i kom nyok romo me keto dano i dog tic, pien en aye pa Aron ki pa awobene.
Nia 29:28 Bibedo waŋ wat pa Aron ki pa awobene ma myero jo Icrael gumi botgi dikdik, pien en aye waŋ wat pa ajwagi ma jo Icrael myero gutyer nia ki gitumgi me gityer lakwecwiny, en aye gityergi bot Rwot.
Nia 29:29 “Boŋŋi aruka pa Aron maleŋ ducu bibedo pa likwaye ma bilube; gibiruko i komgi ka giwirogi ki moo, me ketogi i dog tic.
Nia 29:30 Latin awobi ma bileyo kakare i t ic me bedo ajwaka birukogi tyeko kwede nino abiro, i kare ma en ci to i kema me rwatte ka tic i kabedo maleŋ.
Nia 29:31 “Ibitero riŋo nyok romo me ketogi i dog tic, ci itedo i kabedo mo maleŋ;
Nia 29:32 ci Aron ki awobene gibicamo riŋo nyok romo-nu ki mugati ma tye i aduku, i doggola kema me rwatte.
Nia 29:33 Gibicamo jami meno ma gitiyo kwede me lakwany bal pi ketogi i dog tic ki kwerogi pi tic maleŋ, ento jo mukene pe gibicamone, pien gin jami maleŋ.
Nia 29:34 Ka riŋo mo me ketogi i dog tic, nyo mugati mo, odoŋ nio odiko, ci ibiwaŋo mudoŋ-ŋi awaŋa ki mac; pe dok gibicamo, pien leŋ.
Nia 29:35 “Ibitimo i kom Aron ki awobene kameno, kit macalo aciki kwede ducu; ibitiyo tic me ketogi i dog ticgi pi nino abiro;
Nia 29:36 dok ibityero twon acel pi gitum me bal nino ducu me lakwany bal. Dok ibitumo gitum me bal pi keno tyer, ka itimo gin lakwany bal ki i kome, dok ibiwire ki moo pi kwerone.
Nia 29:37 Ibitimo gin lakwany bal ki i kom keno tyer, ibikwere pi nino abiro, miyo keno tyer doko maleŋ maka to; gin ducu ma bigudo ke no tyer bidoko maleŋ.
Nia 29:38 “Magi aye gin ma ibityero i wi keno tyer: nyogi romi aryo ma ditogi romo mwaka acel acel en aye ibityerogi nino ducu.
Nia 29:39 Ibityero nyok romo acel odiko ki nyok romo acel ibityero otyeno.
Nia 29:40 Kacel ki romo mukwoŋo-ni ibityero moko kwon mapwotte ma romo agwata acel ma girubo ki moo nyig jeituni ma giodo aoda ma romo cupa aryo ki nucu, ki vino ma romo cupa aryo ki nucu, me bedo gityer amata.
Nia 29:41 Nyok romo mukene ibityero otyeno, kacel ki gityer me moko kwon ki gityer amatane, macalo me odiko, pi bedo gin ma ŋwece kur ma yomo cwiny, gityer ma giwaŋo ki mac bot Rwot.
Nia 29:42 Bibedo gitum awaŋa me nino ducu ma wubityero wa i kare pa likwayowu ducu, i doggola kema me rwatte i nyim Rwot, ka ma abirwatte iye kwedwu, pi lok kwedwu kunnu.
Nia 29:43 Abirwatte ki jo Icrael kunnu, ci deyona bilonyogi gibedo maleŋ;
Nia 29:44 abikwero kema me rwatte ki keno tyer; ka dok abikwero Aron ki awobene pi t icgi bota me bedo ajwagi.
Nia 29:45 Dok abibedo i kin jo Icrael, abibedo Lubaŋagi.
Nia 29:46 Gin giŋeyo ni an a Rwot Lubaŋagi, ma yam akwanyogi woko ki i lobo Ejipt wek abed i kingi; an a Rwot Lubaŋagi.
Nia 30:1 “Ibitiyo keno tyer me waŋo odok eceta; ibitiyo ki bao yat lalwii.
Nia 30:2 Borre obed futi acel ki nucu, ki lacce bene futi acel ki nucu; borre ki Lacce bibedo marom, Borre tuŋ malo obed futi adek; ten keno aŋwen ducu bene gubed ma gukubbe kacel kwede.
Nia 30:3 Ibimwono kome woko ki jabu ma giliyo maber, wiye ki bute ducu, ki ten keno aŋwen ducu; dok ibilulo doge ducu, irumo woko ki jabu.
Nia 30:4 Ibitimo agit me jabu aryo pire; ibiketo agit ki piny i te doge ma ilulo-ni, kun agit acel acel okemme ki wadi tun cel, ci ibirwako iye tal me tiŋone.
Nia 30:5 Ibitiyo tal ki bao yat lalwii, ibimwono komgi woko ki jabu.
Nia 30:6 Ibiketo keno tyer man i nyim boŋo kicika ma umo canduk lok me caden, i nyim kom me kica ma i wi canduk lok me caden, ka ma abirwatte iye kwedi.
Nia 30:7 Ci Aron biwaŋo iye odok eceta ma ŋwece kur. Nino ducu ka en yubo mac laput odiko, ci biwaŋone;
Nia 30:8 dok ka Aron keto mac laput malo otyeno, ci biwaŋone, Kit meno gibiwaŋo odok eceta nino ducu i nyim Rwot, wa i kare pa likwayowu ducu.
Nia 30:9 Pe wubityero iye odok eceta mo ata, kadi gitum awaŋa, kadi gityer me moko kwon; dok pe wuony iye gityer amata.
Nia 30:10 Aron myero otim gin lakwany bal i kom ten keno aŋwen ducu ma i kome i mwaka acel kicel; en bitimo gin lakwany bal ki i kome ki remo me gitum me bal me lakwany bal i mwaka acel kicel wa i kare pa likwayowu ducu: en aye gin maleŋ makato bot Rwot.” Lim me lakwany bal
Nia 30:11 Rwot owaco bot Moses ni
Nia 30:12 “Ka icako kwaŋo wei jo Icrael, ci ŋat acel acel bimiyo gin lakok kwone kene bot Rwot ka ikwanogi, wek two gemo pe opot i komgi ka ikwanogi.
Nia 30:13 Dano acel acel ka ikwano welle bimiyo gin man: nucu cekel me kabedo maleŋ (cekel acel rom ki gerapyeraryo); nucu cekel meno bibedo gityer bot Rwot.
Nia 30:14 Dano ducu ki acel acel ma doŋ gikwano welle, cakke i kom jo ma ditogi romo mwaka pyeraryo ki makato, bimiyo gityer bot Rwot.
Nia 30:15 Lalonyo pe bimiyo madwoŋ, dok lacan bene pe bimiyo matidi ma pe rom ki nucu cekel, i kare me miyo gityer bot Rwot me lakwany bal ki i komwu.
Nia 30:16 Ibigamo lim me lakwany bal ki bot jo Icrael, i biketo pi tic me kema me rwatte, wek obed me po pi jo Icrael i nyim Rwot pi kwanyo bal ki i komwu.”
Nia 30:17 Rwot owaco bot Moses ni
Nia 30:18 “Dok ibitiyo otako mola, ki tedi tere bene me mola, obed me lwok. Ibicibo cuŋ i kin kema me rwatte ki keno tyer; ka doŋ ibionyo iye pii;
Nia 30:19 en aye ka ma Aron ki awo bene gibilwoko iye ciŋgi ki tyengi.
Nia 30:20 I kare ma gicito i kema me rwatte, nyo ka gicito cok ki keno tyer ka tic iye, me waŋo gityer ma giwaŋo ki mac bot Rwot, koŋ gibilwokke ki pii, wek pe guto.
Nia 30:21 Gibilwoko ciŋgi ki tyengi wek pe guto; bibedo cik botgi matwal, bote ki bot likwaye, wa i kare pa likwayogi ducu.” Moo wir
Nia 30:22 Dok Rwot omedde owaco bot Moses ni,
Nia 30:23 “Kwany aŋwece mabecone makato: murra maliyo ma romo cekel miya abic, cinamon ma ŋwece mit ma romo cekel miya aryo ki pyerabic, ma en aye nucune, lum ma ŋwece kur ma roma miya aryo ki pyerabic,
Nia 30:24 kaciya cinamon miya abic, ma gipimo ki cekel me kabedo maleŋ, ki moo jeituni ma romo cupa apar.
Nia 30:25 Man aye ibitimo ki moo maleŋ me wir ma girubo i kit macalo larub moo ma ŋwe kur rubo kwede; bibedo moo wir maleŋ.
Nia 30:26 Ibiwiro ki kema me rwatte ki canduk lok me caden,
Nia 30:27 ki meja ki jami ticce ducu, ki okar-mac tara ki jami ticce ducu, ki keno me odok eceta,
Nia 30:28 ki keno tyer me gitum awaŋa ki jami ticce ducu, ki otako lwok ki tedi tere.
Nia 30:29 Ibikwerogi wek gubed jami maleŋ makato; gin ducu ma bigudo komgi bidoko maleŋ.
Nia 30:30 Dok ibiwiro Aron ki awobene, me kwerogi wek guti bota tic me ajwagi.
Nia 30:31 Dok ibiwaco ki jo Icrael ni, ‘Man aye bibedo moona maleŋ me wir, wa i kare pa likwayowu ducu.
Nia 30:32 Pe gibionyo i kom dano mo ata, pe wubitiyo mukene ma girubo macalo en; en moo maleŋ, bibedo maleŋ botwu bene.
Nia 30:33 Dok ŋat ma birubo macalo meno, nyo ŋat ma biwiro i kom dano mo ata, waŋe birwenyo woko ki i kin lutugi.’ ” Odok eceta
Nia 30:34 Rwot owaco bot Moses ni, “Kwany aŋwece makur, citakte ki onika ki galbanu, aŋwece makur, ki odok luban ma giliyo maber, (pekgi ducu obed marom)
Nia 30:35 ci itim ki odok eceta maleŋ ma, giliyo maber, ma girubo i kit macalo larub gin ma ŋwe kur rubo kwede, ci ipwor iye kado.
Nia 30:36 Mukene ibiluro iŋido matitino twatwal, ci iket mogo i nyim canduk lok me caden ma i kema me rwatte ka ma abirwatte iye kwedi; bibedo botwu gin maleŋ makato.
Nia 30:37 Pe wubitimo piwu kenwu odok eceta ma irubo macalo meno; bibedo gin maleŋ bot Rwot ki tuŋ botwu.
Nia 30:38 Ŋat ma birubo gin me aŋweya macalo meno, waŋe birwenyo woko ki i kin lutugi.”
Nia 31:1 Rwot owaco bot Moses ni,
Nia 31:2 “Nen, atyeko lwoŋo nyiŋ Bejalel wod pa Uri, ma wod pa Kur, ma i kaka pa Juda.
Nia 31:3 Doŋ atyeko poŋo en ki Cwiny pa Lubaŋa, ki kwiri me tic, ki niaŋ matut, ki ŋec, ki kit tic ducu me diro,
Nia 31:4 pi roto cal manyen me tic diro mapatpat, me tic ki jabu, ki ryal, ki mola,
Nia 31:5 ki pi ŋolo litino kidi me wel me amwona i kom jabu, ki pi payo bao, ki pi tiyo kit tic ducu me diro.
Nia 31:6 Dok nen, atyeko keto Okoliab bene kacel ki en, ma wod pa Akicamak, ma i kaka pa Dan; dok atyeko miyo kwiri me tic bot jo ducu makwiri, wek guti gin ducu ma aciko boti-ni:
Nia 31:7 kema me rwatte, ki canduk lok me caden, ki kom me kica ma i wiye, ki jami ma i kema ducu,
Nia 31:8 meja ki jami ticce, okar-mac me jabu ma giliyo maber ki jami ticce ducu, keno tyer me odok eceta,
Nia 31:9 keno tyer me gitum awaŋa ki jami ticce ducu, otako lwok ki tedi tere,
Nia 31:10 boŋŋi aruka ma gitiyo mabeco, boŋŋi aruka maleŋ pa ajwaka Aron, ki boŋŋi aruka pa awobene pi ticgi me bedo ajwagi,
Nia 31:11 moo wir ki odok eceta ma ŋwece kur pi kabedo maleŋ. Gibitiyo kit macalo doŋ aciki kwede ducu.” Cabit aye lanyut
Nia 31:12 Rwot owaco bot Moses ni,
Nia 31:13 “Wac bot jo Icrael ni, ‘Wubigwoko cabitta, pien en aye lanyut ma tye i kin an ki wun wa i kare pa likwayowu ducu, wek wuŋe ni an a Rwot, ma alonyowu wubedo maleŋ.
Nia 31:14 Wugwok cabit, pien nino-nu leŋ botwu; ka ŋatti mo opyedde i kome, myero gineke woko. Ka ŋat ma otiyo iye tic mo, dano meno waŋe birwenyo woko ki i kin lutugi.
Nia 31:15 Wubitiyo tic nino abicel, ento nino me abiro en aye cabit me yweyo mot, nino maleŋ bot Rwot; ŋat ma otiyo tic mo i cabit gibineko woko.
Nia 31:16 Pi meno myero jo Icrael gugwok cabit wa i kare pa likwayogi ducu, macalo gicikke ma bedo matwal.
Nia 31:17 En aye lanyut matwal i kin an ki jo Icrael, ni, Rwot yam otiyo polo ki lobo nino abicel, oywe mot i nino me abiro, oomo iye kero kome.’ ”
Nia 31:18 Ka Lubaŋa doŋ otyeko lok ki Moses i wi got Cinai, ci omiye kidi ma apada aryo me lok me caden, kidi ma apada aryo ma Lubaŋa ocoyo ki ciŋe.
Nia 32:1 Ka lwak guneno ni Moses doŋ ori, pe dwogo piny ki i wi got, ci gucokke gugurre kengi bot Aron, kun giwacce ni, “A malo, itim ki wan lubaŋa, ma gibitelo wiwa; pien Moses man, ma en aye dano ma yam okwanyowa woko ki i lobo Ejipt, pe doŋ waŋeyo gin mutimme i kome.”
Nia 32:2 Ci Aron owaco botgi ni, “Wukwany agit me jabu ma gitye i it monwu ki awobewu ki anyirawu, wukelgi bota.”
Nia 32:3 Kit meno lwak ducu gukwanyo agit me jabu ki i itgi woko, gukelo bot Aron.
Nia 32:4 En ogamo jabu ki i ciŋgi, ci oteto ki nyol me liŋo kome, ci otimo cal wod twon ma giliyo aliya, ci guwaco ni, “Man aye lubaŋawu, wun jo Icrael, ma yam okwanyowu woko ki i lobo Ejipt!”
Nia 32:5 Ka Aron oneno kit man, ci ocako caŋo keno tyer i nyime; ka ocako tucone ka maleŋ kun waco ni, “Diki bibedo kwero nino madit bot Rwot.”
Nia 32:6 Ci gua malo odiko con, gutyero gitum awaŋa mapol, ka gukelo tyergi me lakwecwiny; ci lwak gubedo piny gucamo ka gumato, ci gua malo ka tuko.
Nia 32:7 Rwot owaco bot Moses ni, “Lor piny; pien joni ma yam ikwanyogi ki i lobo Ejipt guballe woko.
Nia 32:8 Guweko kit ma yam acikogi kwede woko oyotoyot, gutimo pigi kengi cal wod twon ma giliyo aliya, gucako worone ki miye gitum, dok giwacci, ‘Man aye lubaŋawu, wun jo Icrael, ma yam okwanyowu woko ki i lobo Ejipt!’”
Nia 32:9 Ci Rwot owaco bot Moses ni, “Atyeko neno jo man, ci nen, gin jo ma ŋutgi tek:
Nia 32:10 mumiyo kombeddi doŋ iweka gira, wek akemo omaka matek i komgi, arid wigi woko; ento in abimiyi idoko rok madit.”
Nia 32:11 Ento Moses obako doge bot Rwot Lubaŋane kun waco ni, “Ai Rwot, piŋo akemo omaki matek i kom lwakki, ma yam in ikwanyogi woko ki i lobo Ejipt ki tek madwoŋ ki badi matek.
Nia 32:12 Piŋo iweko jo Ejipt giwacci, ‘Oterogi marac akaka me tyekogi i kin godi kuca, ki pi rido wigi woko ki i wi lobo.’ Lok akemoni mager-ri woko, dok iŋut i kom gin marac ma imito timo i kom lwakki.
Nia 32:13 Po i kom Abraim, Icaka ki Icrael luticci, ma yam in kikomi aye, ikwonne ki nyiŋi kekeni botgi. Yam iwaco botgi ni, ‘Abimiyo wunya mapol macalo lakalatwe me polo; ki lobo man ducu, ma yam aciko pire, abimiyo bot likwayowu, ma gibileyone ma twal.’ “
Nia 32:14 Ci Rwot oŋut i kom gin marac ma yam en otamo ni ebitimo i kom lwakke.
Nia 32:15 Moses olokke, olor piny ki i wi got kun tye ki kidi ma apada aryo me lok me caden i ciŋe; kidi magi gicoyo tuŋ igi ki ŋegi bene, gicoyo tuŋ cel ki tuŋ ŋegi ducu.
Nia 32:16 Kidi meno ma apada Lubaŋa aye otiyo, ki coc bene Lubaŋa aye ocoyo, ma gigoro i kom kidi meno ma apada.
Nia 32:17 Ka Yocwa owinyo dwan lwak ma giwo, ci owaco bot Moses ni, “Woo me lweny tye i gony.”
Nia 32:18 Ento Moses ogamo ni, “Meno pe woo me loyo lweny, dok pe koko pa jo ma giloyogi, ento an awinyo dwan me wer aye.”
Nia 32:19 Ka en obino cok ki gony, ma oneno twon ki myel, ci akemo omako Moses matek; obolo kidi aryo ma apada ma tye i ciŋe-ni piny, otyerogi woko i te got.
Nia 32:20 Ci okwanyo cal wod twon ma gitimo-ni owaŋo woko i mac, orego woko mayom, oonyo i pii, omiyo jo Icrael gumato.
Nia 32:21 Moses openyo Aron ni, “Lwak man gutimi niŋniŋ, mumiyo ikelo bal madit i komgi-ni?”
Nia 32:22 Aron ogamo ni, “Pe iwek akemo omaki matek, laditta; in iŋeyo ni lwak man cwinygi okemo gin marac.
Nia 32:23 Pien gin guwacca ni, ‘Tim ki waŋ lubaŋa, ma gibitelo wiwa; pien Moses man, ma en aye dano ma yam okwanyowa woko ki i lobo Ejipt, pe doŋ waŋeyo gin mutimme i kome.’
Nia 32:24 Ci awaco botgi ni, ‘Dano acel acel ma tye ki jabu ogony woko’; ci gimiya, aonyo i mac, ci cal wod twon man oa ki iye.”
Nia 32:25 Ka Moses oneno ni lwak wigi oteŋ woko, (pien Aron aye omiyo wigi oteŋ, kun oweko lewic omakogi i kin lukworgi),
Nia 32:26 ci Moses ocuŋ i doggaŋ me gony, owaco ni, “Aŋa ma tye tuŋ bot Rwot? Obin bota.” Ci awobe pa Levi ducu gucokke kacel bote.
Nia 32:27 Ci owaco botgi ni, “Rwot Lubaŋa pa jo Icrael owaco kuman ni ‘Dano acel acel oket pala lucwanne i lak ŋete, wek ocit kwede i dye gony kun wirre kwede dok i doggaŋ tuŋ cel ki tuŋ cel, orum iye, kun ŋat man neko ominne, ŋat man neko latugi, ki ŋat man neko lawote.’ ”
Nia 32:28 Awobe pa Levi gutiyo kit macalo Moses ocikogi; ci gineko lwak dano i nino meno ma guromo co alip adek.
Nia 32:29 Moses owaco ni, “Tin wun wukette kenwu i dog tic pa Rwot, kun ŋat acel acel omiyo wode ki ominne me bedo gityer, wek omiwu gum tin.”
Nia 32:30 Orwone Moses owaco bot lwak ni, “Wun wutimo bal madit; kombeddi abicito malo bot Rwot, gwok nyo abikwanyo bal woko ki i komwu.”
Nia 32:31 Kit meno Moses odok bot Rwot, owaco ni, “Maa do, lwak man gutimo bal, madit; gutimo lubaŋa me jabu pigi kengi.
Nia 32:32 Ento koni, ka ibitimogi kica i kom balgi, ci timgi; nyo ka pe, ci alegi ni, ijwa nyiŋa woko ki i bukki ma icoyo.”
Nia 32:33 Ento Rwot owaco ki Moses ni, “Ŋat ma obalo i nyima en aye abijwayo nyiŋe woko ki i bukka.
Nia 32:34 Ento doŋ icit kombeddi, icitel wi lwak, itergi i kabedo ma yam alokki pire-ni; nen, lamalaikana bitelo nyimi. Ento i kare ma abilimogi, an aye abiketo can i komgi pi bal man.”
Nia 32:35 Ci Rwot ocwalo gemo opoto i kom lwak, pien gutimo cal wod twon ma Aron otiyo.
Nia 33:1 Rwot owaco bot Moses ni, “Wua woko ki kany, in ki lwak ducu ma yam ikwanyogi woko ki i lobo Ejipt, pi terogi i lobo ma yam akwoŋo pire bot Abraim, Icaka, ki Yakobo, kun acikogi ni, abimiyo bot likwayogi.
Nia 33:2 Dok abicwalo lamalaika i nyimgi, ci abiryemo jo Kanaan woko, ki jo Amor, jo Kit, jo Periji, jo Kiv ki jo Jebuc.
Nia 33:3 Cit malo i lobo ma mol cak ki moo kic; ento an pe abicito kwedwu kunnu, wek pe arid wiwu woko iyo, pien wun jo ma ŋutwu tek.”
Nia 33:4 Ka lwak giwinyo lok man marac-ci, ci gukumo; pe tye dano mo ma orukke me deyo.
Nia 33:5 Pien onoŋo Rwot owaco bot Moses ni, “Wac bot jo Icrael ni, ‘Wun wu jo ma ŋutwu tek; kono ka acito kwedwu kunnu pi kare manok mo, kono arido wiwu woko cut. Kombeddi doŋ wuluny ruk me deyowu woko ki i komwu, wek aŋe gin ma abitimo i komwu.’ “
Nia 33:6 Mumiyo jo Icrael gulunyo ruk me deyogi woko, nia ki i te got Koreb ki cito kwede anyim.
Nia 33:7 I kare meno Moses obedo ka tero kema, ci guro woko i ne gony, ka mabor ki gony; ci olwoŋo ni, kema me rwatte. Ci ŋat ma yenyo Rwot cito woko i kema me rwatte, ma tye woko i ŋe gony.
Nia 33:8 I kare ducu ma Moses kato cito woko i kema me rwatte, lwak ducu gia malo, kun ŋat acel acel cuŋ i nyim dog kemane, ka neno kor Moses nio ka odonyo wa i kema.
Nia 33:9 Ka Moses odonyo i kema, ci wir me pol dwogo piny cuŋ i doggola kema me rwatte, ci Rwot loko ki Moses.
Nia 33:10 Ka lwak dano ducu guneno wir me pol ma ocuŋ i dog kema, ci dano ducu gia malo, giworo Lubaŋa, kun ŋat acel acel tye i dog kemane.
Nia 33:11 Kit meno Rwot yam loko ki Moses waŋ ki waŋ, macalo dano loko ki lareme, Ka Moses odok i gony, Yocwa wod pa Nun, latin awobi ma lakony en, yam doŋ i kema.
Nia 33:12 Moses owaco bot Rwot ni, “Nen, in onoŋo iwacca ni, ‘Kwany jo man woko;’ ento pe imiya aŋeyo ŋat ma ibicwalo acito kwede. Ento iwacci, ‘Aŋeyo in ki nyiŋi, ki in bene iyomo cwinya.’
Nia 33:13 Koni doŋ alegi, ka onoŋo ayomo cwinyi, nyutta kiti, wek aŋeyi, anoŋ gum ki boti. Dok itam bene ni, rok man gin aye lwakki.”
Nia 33:14 Ci Rwot ogamo ni, “An kikoma abiwot kwedi, abimiyi iywe mot.”
Nia 33:15 Dok owacce ni, “Ka in kikomi pe ibicito kweda, ci pe ikwanywa woko ki kany.
Nia 33:16 Pien biŋene niŋniŋ ni anoŋo gum ki boti, an kacel ki lwakki? Pe pi in ma iwoto kwedwa-ni mumiyo wanen pat? An, kacel ki lwakki, wapat ki jo mukene ducu ma gitye i wi lobo.”
Nia 33:17 Rwot owaco bot Moses ni, “Abitiyo gin man ma iwaco-ni kikome; pien iyomo cwinya, dok aŋeyo in ki nyiŋi.”
Nia 33:18 Moses ogamo ni, “Alegi inyutta deyoni.”
Nia 33:19 Rwot ogamo ni, “Abimiyo berra ducu kato ki i nyimi, ka dok abituco nyina ni, ‘A Rwot’; abinyuto berra bot ŋat ma abinyuto berra bote, dok abitimo kica bot ŋat ma abitimo kica bote.”
Nia 33:20 Rwot dok owaco ni, “Ento pe ibineno waŋa; pien dano pe neno waŋa ci bedo kwo.”
Nia 33:21 Ci Rwot owacci, “Nen, kabedo mo tye ka ŋeta ka ma ibicuŋ iye i kom got.
Nia 33:22 Ka deyona bikato ki kenyo, ci abiketi i kin got ma obar, ci abiumi woko ki ciŋa nio ka akato otum;
Nia 33:23 ka doŋ abikwanyo ciŋa woko, ci ibineno ŋeya; ento waŋa pe ibinenone.”
Nia 34:1 Rwot owaco bot Moses ni, “Tyeŋ kidi ma apada aryo macalo mukwoŋo ca, ci abicoyo i komgi lok ma nene acoyo i kom kidi mukwoŋo-ni, ma yam ityero wokoni.
Nia 34:2 Bed ma iyubbe odiko, ci ibin malo odiko i wi got Cinai, icuŋ i nyima i wi got.
Nia 34:3 Pe ŋatti mo bibino kwedi malo, pe ŋatti mo onen i wi got ducu; romi ki dyaŋi pe gucam nyim got.”
Nia 34:4 Ci Moses otyeŋo kidi aryo ma apada macalo mukwoŋo ca; ci oa malo odiko con, oito i wi got Cinai, kit macalo Rwot ocike, otero kidi ma apada ma omako i ciŋe.
Nia 34:5 Ci Rwot olor piny i pol, ocuŋ kacel kwede kunnu, ci otuco nyiŋe.
Nia 34:6 Rwot okato ki i nyime kun tucce ni, “Rwot, Rwot, Lubaŋa ma lakica dok maro dano, kiniga pe make oyot, marre ma pe lokke dwoŋ, en lagen mada.
Nia 34:7 En gwoko mar ma pe lokke pi jo alip ki alip, kun weko rocgi, ki tim aranyigi ki balgi. En pe kwanyo kop i kom lubalo, ento keto can i kom likwayogi ki i kom likwayo pa likwayogi nio i yalwak me adek ki me aŋwen.”
Nia 34:8 Moses orune oyot, okulo wiye piny i ŋom, oworo Lubaŋa.
Nia 34:9 Owaco ni. “Koni doŋ ka ayomo cwinyi, ai Rwot, alegi in Rwot iwot kwedwa, kadi bed waŋ jo ma ŋutwa tek; itimwa kica pi rocwa ki balwa, imiwa wabed lwakki.”
Nia 34:10 Rwot dok owaco ni, “Nen aketo gicikke. Abitiyo gin me aura mapol i nyim lwakki ducu, ma yam peya otine i lobo ducu nyo i rok mo; ci jo ducu ma wubedo i kingi gibineno tic pa Rwot; abitiyo kwedwu gin ma kelo atiba i kom dano.
Nia 34:11 “Gwok lok ma aciki iye tin. Nen, abiryemo jo Amor woko ki i nyimi, ki jo Kanaan, jo Kit, jo Periji, jo Kiv ki jo Jebuc.
Nia 34:12 Gwokke pe iket gicikke mo ki jo ma bedo i lobo-nu, wek pe odok owic i kinwu.
Nia 34:13 Ento wumuk keno jogigi woko, wuret wir jogigi piny, wutoŋ yadi ma gipito ka ma giworo iye jok ma dako ma gilwoŋo Acera.
Nia 34:14 Pe myero wuwor lubaŋa mukene, pien Rwot, ma nyiŋe Lanyeko, en Lubaŋa ma lanyeko.
Nia 34:15 Gwok iket gicikke mo ki jo ma bedo i lobo-nu: pien ka giworo lubaŋagi ki tim kwele kwele, nyo gityero gitum bot lubaŋagi, ce ŋatti mo olwoŋi, miyo ibicamo gin ma en otumo.
Nia 34:16 Dok ka inyomo anyiragi ki awobeni, ce anyiragi gitimo abor pi woro lubaŋagi, ci miyo awobeni bene giworo lubaŋagi ki tim kwele kwele.
Nia 34:17 “Pe iti cal lubaŋa mo me nyonyo aliya piri keni.
Nia 34:18 “Ibikwero nino madito me Mugati ma Tobi Pe Iye, Ibicamo mugati ma tobi pe iye pi nino abiro macalo yam acikowu, i kare ma giciko, i dwe me Abib; pien yam ia woko ki i lobo Ejipt i dwe me Abib.
Nia 34:19 “Litino kayo ducu mega, litino twonini, litino kayo me dyaŋi ki me romi.
Nia 34:20 Latin kayo pa kana ibikoko ki latin nyok romo, nyo ka pe ikoko, ci itur ŋute woko. Litino kayo ducu ma gin litino awobeni ibikokogi. Dano mo pe obin i nyima ki ciŋe noŋo.
Nia 34:21 “Ibitic nino abicel, ento i nino me abiro ibiywe iye; wa i kare me pur ki i kare me kac bene ibiywe.
Nia 34:22 Ibibedo ki nino madit me kwero agikki cabit abiro, en aye wi mwaka me kayo naŋo mukwoŋo cek; ki nino madito me nyonone i dero i tum mwaka.
Nia 34:23 Joni ma co ducu gibibino i nyim Rwot Lubaŋa, Lubaŋa pa Icrael, tyen adek i mwaka acel.
Nia 34:24 Pien abiryemo lurok woko ki i nyimi, abimiyo waŋ loboni bedo malac; ŋatti mo bene pe bibedo ki miti i kom loboni i kare ma ibiwot ka nen i nyim Rwot Lubaŋawu tyen adek i mwaka acel acel.
Nia 34:25 “Pe ityer remo me gitumma kacel ki tobi; pe giwek gitum me nino madit me Kato (Paska) obed nio wa odiko.
Nia 34:26 “Cam mukwoŋo cek i potoni me wi mwaka myero ikel i ot pa Rwot Lubaŋani. “Pe ited riŋo latin dyel ki cak pa minne.”
Nia 34:27 Rwot owaco bot Moses ni, “Co lok magi; pien doŋ acikke kwedwu, in ki jo Icrael, ki gicikke ma lubo lok magi ducu.”
Nia 34:28 En obedo kunnu kacel ki Rwot nino pyeraŋwen, dyeceŋ ki dyewor, kun pe camo dok pe mato pii bene. Ci ocoyo lok me gicikke i kom kidi ma apada, gin aye cik apar-ri.
Nia 34:29 Ka lacen Moses olor piny ki i wi got Cinai, ma omako kidi ma apada aryo me lok me caden i ciŋe. I kare ma en lor piny ki wi got, onoŋo Moses pe ŋeyo ni tur nyime tye ka ryeny, pien onoŋo obedo ka lok ki Lubaŋa.
Nia 34:30 Ka Aron ki jo Icrael ducu guneno Moses, ci nen, tur nyime obedo ka ryeny; ci gulworo cito bote cok.
Nia 34:31 Ento Moses olwoŋogi; ci Aron ki lutel wi lwak ducu gucako dok bote, Moses oloko kwedgi.
Nia 34:32 Ka lacen jo Icrael ducu gucito bote cok, ocako miyogi cik ducu ma Rwot otitte i wi got Cinai.
Nia 34:33 Ka doŋ Moses otyeko lok kwedgi, ci umo tur nyime ki boŋo;
Nia 34:34 ento i kare ducu ma Moses cito i nyim Rwot ka lok kwede, kwanyo boŋo woko ki i tur nyime, nio wa ka dwogone; ka okatti woko ci tito ki jo Icrael lok ma gicike kwede.
Nia 34:35 Ka jo Icrael gineno tur nyim Moses, gineno ni del tur nyim Moses ryeny; ci Moses dok umo tur nyime woko ki boŋo, nio ka dok cito ka lok kwede.
Nia 35:1 Moses ocoko lwak jo Icrael ducu, owaco botgi ni, “Man aye gin ma Rwot ociko ni wutim.
Nia 35:2 Wuti tic nino abicel, ento i nino me abirone wubed ki cabit maleŋ me yweyo mot bot Rwot; ŋat ma otiyo iye tic mo gibineke woko.
Nia 35:3 Pe wubimoko mac i pacowu ducu i nino me cabit.”
Nia 35:4 Dok Moses owaco bot lwak jo Icrael ducu ni, “Man aye gin ma Rwot ociko ni,
Nia 35:5 wujog gityer pa Rwot ki i kinwu; ŋat ma cwinye aye opwoyo wek en okel gityer bot Rwot: jabu, ryal ki mola;
Nia 35:6 uci ma bulu ki ma lamar lamar ki makwar, ki boŋo camanini ma giwiyo maberre; yer dyegi,
Nia 35:7 laa nyogi romi ma ginyoŋo, laa dyegi; bao yat okuto lalwii;
Nia 35:8 moo me mac, aŋwece me yubo moo wir ki pi odok eceta ma ŋwece kur;
Nia 35:9 litino kidi onik ki litino kidi me wel me amwona i kom jabu pi epod ki pi kicaa kor.
Nia 35:10 “Dok jo ducu ma i kinwu makwiri i tic gubin guti jami ducu ma Rwot ociko pigi: guti kema,
Nia 35:11 kemane ki laum wiye, golle ki gutine, riine, wirre ki tedi tere;
Nia 35:12 canduk me cik ki talle, kom me kica ki boŋo kicika me laumme;
Nia 35:13 meja ki talle ki jami ticce ducu, ki mugati me aketa i nyim Lubaŋa;
Nia 35:14 okar-mac ki jami ticce ki laputte, ki moo me macce;
Nia 35:15 keno tyer me odok eceta ki talle, ki moo wir, ki odok eceta ma ŋwece kur, ki boŋo cuka laum doggola, me doggola me kema;
Nia 35:16 keno tyer me gitum awaŋa, kacel ki keikeine me mola, ki talle ki jami ticce ducu, ki otako lwok ki tedi tere;
Nia 35:17 boŋo cuka me aŋaba ma larum dyekal, ki wirre ki tedi tere, ki boŋo cuka laum doggaŋ me dyekal;
Nia 35:18 teke me terro kema ki teke me dyekal ki tol lacikgi;
Nia 35:19 boŋŋi aruka ma gitiyogi mabeco me tic kwedgi i kabedo maleŋ, ki boŋŋi aruka maleŋ pi ajwaka Aron, ki boŋŋi aruka pa awobene pi tic megi me bedo ajwagi.” Dano gukelo gityer
Nia 35:20 Ci lwak jo Icrael ducu gua woko ki i nyim Moses.
Nia 35:21 Ka gucako dwogo, kun ŋat acel acel oyubbe ki gin ma cwinye olyetto pire, ki ŋat acel acel ma iye pwoyo, okelo gityer bot Rwot me timo ki kema me rwatte, ki pi ticce ducu, ki pi boŋŋi aruka maleŋ.
Nia 35:22 Ci gubino, co wa ki mon; jo ducu ma cwinygi aye opwoyo gukelo jarara, ki agit me it, ki agit ciŋ, ki mola ŋut ciŋ, ki kit jabu ducu, kun dano acel acel emo gityer me jabu bot Rwot.
Nia 35:23 Dano ducu ma tye ki uci ma bulu, nyo ma lamar lamar, nyo makwar, nyo boŋo camanini maberre, nyo yer dyegi, nyo laa nyogi romi ma ginyoŋo, nyo laa dyegi, ducu gukelogi.
Nia 35:24 Dano acel acel ma romo kela gityer me ryal, nyo mola, gukelo me gityer bot Rwot; ki dano ducu ma tye ki bao yat okuto lalwii ma romo kit tic ducu gukelo bene.
Nia 35:25 Ki mon ducu makwiri i tic gubedo ka wiyo uci ki ciŋgi, gucako kela uci ma guwiyo ma bulu, ki ma lamar lamar ki makwar, ki boŋo camanini ma giwiyo maberre.
Nia 35:26 Ci mon ducu ma cwinygi olyetto pi kwiri me tic guwiyo yer dyegi.
Nia 35:27 Ki lutel wic bene gukelo litino kidi onik, ki litino kidi me wei me amwona i kom jabu, pi epod ki pi kicaa kor,
Nia 35:28 ki aŋwece, ki moo me mac ki pi moo wir, ki pi odok eceta ma ŋwece kur.
Nia 35:29 Jo Icrael ma co ki ma mon ducu ma yam cwinygi opwoyo pi kelo gin mo pi tic ma onoŋo Rwot ociko Moses ni oti, gukelo gityer ma igi opwoyo bot Rwot.
Nia 35:30 Ci Moses owaco bot jo Icrael ni, “Nen, Rwot otyeko lwoŋo nyiŋ Bejalel wod pa Uri, ma wod pa Kur, ma i kaka pa Juda;
Nia 35:31 dok otyeko poŋo en ki Cwiny pa Lubaŋa, ki kwiri me tic, ki niaŋ matut, ki ŋec, ki k it tic ducu me diro,
Nia 35:32 pi roto cal manyen me tic diro mapatpat, me tic ki jabu, ki ryal ki mola,
Nia 35:33 ki pi ŋolo litino kidi me wel me amwona i kom jabu, ki pi payo bao, pi tiyo kit tic ducu me diro.
Nia 35:34 Dok omiye cwiny me pwony, en kacel ki Okoliab wod pa Akicamak, ma i kaka pa Dan.
Nia 35:35 En otyeko poŋogi ki kwiri me tiyo kwa tic ducu me diro, ki me roto cal tic manyen me tic diro, ki me dero boŋo ki uci ma bulu, ki ma lamar lamar, ki makwar, ki boŋo camanini ma giwiyo maberre, ki me cweyo boŋo, ki me tiyo kwa t ic ducu, ki me roto cal manyen me tic diro mapatpat.
Nia 36:1 “Bejalel ki Okoliab ki jo ducu ma kwiri i tic, ma Rwot oketo kwiri me tic i igi, ki niaŋ matut, me ŋeyo ki me tiyo tic ducu me tic i kabedo maleŋ, gibitiyo kun gilubo kit ducu ma yam Rwot ociko.” Dano gutyero mot madwoŋ
Nia 36:2 Moses olwoŋo Bejalel ki Okoliab ki jo ducu ma kwiri i tic, ma Rwot onoŋo oketo kwiri me tic i igi, dano ducu ma cwinygi olyetto pi bino ka tic;
Nia 36:3 ci gugamo ki bot Moses mot ducu ma jo Icrael gutyero pi tic i kom kabedo maleŋ, Pud onoŋo gimedde ameda ki kelo gityer ma igi opwoyo odiko odiko.
Nia 36:4 Pien lukwiri tic ducu ma gitiyo kwa tic mo ma i kom kabedo maleŋ gubino, kun ŋat acel acel oa ki i dog tic ma en tiyo,
Nia 36:5 ci guwaco bot Moses ni, “Dano doŋ gukelo madwoŋ mukato ma yam mitte pi tic ma Rwot ocikowa ni wati.”
Nia 36:6 Kit meno omiyo Moses ocwalo cik, lokke gitito oromo i gony ducu ni, “Pe dok laco mo kadi dako mo otim gin mo me gityer pi kabedo maleŋ.” Ci gijuko dano pe dok gukelo;
Nia 36:7 pien jami ma gukelo onoŋo doŋ oromo tiyo tic ducu, ki makato bene.
Nia 36:8 Jo ducu ma kwiri i tic ma yam gitye i kin lutic gutiyo kema ki boŋo cuka apar, ma gitiyogi ki boŋo camanini ma giwiyo maberre, ki uci ma bulu ki ma lamar lamar ki makwar, kun gicweyo iye cal lukerubi ma gitiyogi ki diro.
Nia 36:9 Bor boŋo cuka acel acel onoŋo oromo yadi apar wiye aŋwen, ki lacce romo yadi aryo; boŋo cuka ducu gubedo marom.
Nia 36:10 Oribo boŋo cuka abic kacel, ki abic mu kene bene oribo kacel kit meno.
Nia 36:11 Ci okwoyo waŋ jarara ma bulu i dog boŋo cuka me dul mukwoŋo mugikoni, ka dok okwoyo waŋ jarara i dog boŋo cuka me dul me aryone mugiko-ni, ma rom ki wadi.
Nia 36:12 Okwoyo waŋ jarara pyerabic i dog boŋo cuka acel, ki waŋ jarara pyerabic i dog boŋo cuka me aryone, kun waŋ jarara kemo wadi.
Nia 36:13 Dok otiyo jarara gol me jabu pyerabic, ci oribo dog boŋo cuka ki jarara gol-li; ci kema obedo mukubbe kacel likiŋ.
Nia 36:14 Dok otiyo boŋo cuka me yer dyegi bene me laum wi kema; otimo cuka apar wiye acel.
Nia 36:15 Bor pa cuka acel acel romo yadi apar wiye abic, lac pa cuka acel acel romo yadi aryo; boŋo cuka apar wiye acel-li ducu girom.
Nia 36:16 Oribo cuka abic kacel pat kengi, ki cuka abicel bene kacel pat kengi.
Nia 36:17 Okwoyo waŋ jarara pyerabic i dog cuka me dul mukwoŋo mugiko-ni, dok okwoyo jarara pyerabic me dul mukene mugikoni.
Nia 36:18 Otiyo jarara gol me mola pyerabic me ribo dog kema kacel, wek obed mukubbe kacel likiŋ.
Nia 36:19 Dok okwoyo laa nyogi romi ma ginyoŋo, ki laa dyegi, me umo wi kema.
Nia 36:20 Dok otiyo guti me bao yat lalwii, ma ocuŋ atir pi kema.
Nia 36:21 Bor pa guti obedo futi apar wiye abic, ki lacce futi aryo, i kom guti acel acel.
Nia 36:22 Guti acel acel obedo ki tyene aryo me kubogi kacel; otiyo guti me kema ducu kit meno.
Nia 36:23 Otiyo guti me kema kit man: guti pyeraryo i tuŋ acuc.
Nia 36:24 Ka dok otiyo tedi tere me ryal ma romo pyeraŋwen me kubo iye guti pyeraryonu; tedi tere aryo aryo pi guti acel acel, pi tyene aryo.
Nia 36:25 Ka dok pi kema tuŋ me aryone, ma tuŋ acam, otiyo guti pyeraryo
Nia 36:26 ki tedi tere me ryal ma romo pyeraŋwen, tedi tere aryo aryo pi guti acel acel.
Nia 36:27 Ki pi ne kema, ma tuŋ porocen, en otiyo guti abicel.
Nia 36:28 Ka dok otiyo guti aryo me twok kema ma i ŋeye.
Nia 36:29 Gipoko kingi ki tuŋ piny, ento giribo doggi ki tuŋ wigi malo i kom agit mukwoŋo; otiyo aryo ma kit meno pi twoke aryo.
Nia 36:30 Yam tye guti aboro ki tedi tergi me ryal; tedi tergi obedo apar wiye abicel; i te guti acel acel bedo iye tedi tere aryo.
Nia 36:31 Otiyo rii me bao yat lalwii abic pi guti me kema tuŋ cel,
Nia 36:32 ki rii bao abic pi guti me kema tuŋ cel, ki rii bao abic pi guti me kema me ŋeye tuŋ potoceŋ.
Nia 36:33 Ka dok otiyo rii bao ma i dyere ma oa ki i agikki tuŋ cel nio wa i agikki tuŋ cel ma oŋolo kor guti ari.
Nia 36:34 Ci omwono kom guti woko ki jabu, ka otiyo agit me jabu me rwako bao iye; ki rii bao bene omwono komgi woko ki jabu.
Nia 36:35 Ka dok otiyo boŋo kicika me uci ma bulu ki ma lamar lamar ki makwar, ki boŋo camanini ma giwiyo maberre; otiyo ma gicweyo iye lukerubi ki tic me diro.
Nia 36:36 Otiyo pire wir aŋwen me bao yat lalwii, ci omwono komgi woko ki jabu; golgi obedo me jabu, ci oliyo tedi tergi me ryal aŋwen.
Nia 36:37 Dok onyo boŋo cuka me laum doggola me kema ki uci ma bu lu ki lamar lamar ki makwar, ki boŋo camanini ma giwiyo maberre, ma gidero maber.
Nia 36:38 Dok otiyo wirre abic, ki golgi, Omwono wigi woko, ki otacgi bedo me jabu, ento tedi tergi abic obedo me mola.
Nia 37:1 Bejalel opayo canduk ki bao yat lalwii; borre obedo futi aŋwen, ki lacce futi aryo, ki borre tuŋ malo futi aryo.
Nia 37:2 Omwono iye ki ŋeye woko ki jabu ma giliyo maber, ka olulo doge ducu, orumo woko ki jabu.
Nia 37:3 Ci oliyo agit me jabu aŋwen pi twoke aŋwen ducu, agit aryo pi tuŋ cel ki agit aryo mukene pi tuŋ cel.
Nia 37:4 Ka dok otiyo tal me yat lalwii, omwono komgi woko ki jabu,
Nia 37:5 ka orwako tal i agit ma tye i but canduk-ki me tiŋo canduk.
Nia 37:6 Dok otimo kom me kica ki jabu ma giliyo maber; borre obedo futi aŋwen, ki lacce futi aryo.
Nia 37:7 Ka otiyo lukerubi aryo me jabu ma otetogi ki nyol. Otiyogi i agikki kom me kica ryoryo ducu,
Nia 37:8 lakerubi acel i agikki tuŋ cel, ki lakerubi acel i agikkine tun cel; otiyo lukerubi kun gikubbe i kom kom me kica i agikkine aryo ducu.
Nia 37:9 Lukerubi guyaro bwomgi malo i wiye, guumo wi kom me kica ki bwomgi, kun waŋgi kemme ki wadi; waŋ lukerubi nen ma okemo kom me kica.
Nia 37:10 En dok otiyo meja ki bao yat lalwii; borre obedo futi adek ki lacce futi acel ki nucu, ki borre tuŋ malo futi aryo.
Nia 37:11 Omwono kome woko ki jabu ma giliyo maber, ci olulo doge ducu orumo woko ki jabu.
Nia 37:12 Oketo riine tuŋŋi ki tuŋŋi ducu, ma lacce rom ki dye ciŋ, ci olulo doge ducu orumo woko ki jabu.
Nia 37:13 Oliyo agit aŋwen me jabu pire, ci omwono agit i twoke aŋwen ducu i kom tyene aŋwen.
Nia 37:14 Agit giketo cok i kom rii, me rwako tal latin meja.
Nia 37:15 Otiyo tal ki bao yat lalwii me tiŋo meja, omwono komgi woko ki jabu.
Nia 37:16 Otiyo jami me jabu ma giliyo maber me aketa i wi meja, caanine ki atabone me odok eceta, ki weerre, ki cupane me liyo gityer amata.
Nia 37:17 En dok otiyo okar-mac ki jabu ma giliyo maber. Tedi okar-mac ki bolle oteto ki nyol; kikopone, en aye wene ki ature ducu, obedo ma gukubbe k acel kwede.
Nia 37:18 Jaŋe onoŋo tye abicel ma gujany guryeyo gukaco i Jete ryoryo; jaŋ okar-mac adek ma guryeyo i bute tun cel, ki jaŋ okar-mac adek ma guryeyo i bute tuŋ cel, ki jaŋ okar-mac adek ma guryeyo i tuŋ mukene-ni.
Nia 37:19 I kom jaŋe tuŋ cel obedo iye kikopo adek ma gitimo macalo tur yaa, kun acel acel tye ki wene ki ature, ki i kom jaŋe tuŋ mukene bene obedo iye kikopo adek ma gitimo macalo tur yaa, kun acel acel tye ki wene ki ature; jaŋe abicel ma guryeyo gukaco okar-mac-ci gubedo kit meno.
Nia 37:20 Ka dok i kom okar-mac kikome-ni onoŋo tye iye kikopo aŋwen ma gitiyo macalo tur yaa, ki wengi ki aturegi,
Nia 37:21 ki wene ma okubbe i kom okar-mac-ci i te jaŋe abicel ma guryeyo ryoryo i kom okar-mac.
Nia 37:22 Wengi ki jaŋgi obedo ma gukubbe kacel, kun kome ducu obedo me jabu ma giliyo maber ma giteto ki nyol.
Nia 37:23 Otiyo mac laputte abiro, ki magacce, ki caanine ki jabu ma giliyo maber.
Nia 37:24 Oyubo okar-mac ki jami ticce ducu ki jabu ma giliyo maber ma pekke oromo ratili miya acel.
Nia 37:25 Otiyo keno tyer me waŋo odok eceta ki yat lalwii; borre obedo futi acel ki nucu, ki lacce bene futi acel ki nucu; obedo ma twoke aŋwen ma rom, Borre tuŋ malo oromo futi adek; obedo ki ten keno aŋwen ma gukubbe i kome.
Nia 37:26 Omwono kome woko ducu ki jabu ma giliyo maber, wiye ki bute ki ten keno ducu; olulo doge ducu orumo woko ki jabu.
Nia 37:27 Otiyo agit me jabu aryo oketogi i te doge ma gilulo-ni, kun agit acel okemme ki wadi tuŋ cel, me rwako iye tal me tiŋone.
Nia 37:28 Otiyo tal ki bao yat lalwii, omwono komgi woko ki jabu. Tiyo moo wir ki odok eceta.
Nia 37:29 Otiyo moo maleŋ me wir bene, ki odok eceta ma ŋwece kur ma giliyo maber, ma girubo kit macalo larub gin ma ŋwe kur timo-ni.
Nia 38:1 Dok otiyo keno tyer me gitum awaŋa ki bao yat lalwii; borre obedo futi abiro ki nucu, lacce bene futi abiro ki nucu, obedo ki twoke aŋwen ma rom, borre tuŋ malo oromo futi aŋwen ki nucu.
Nia 38:2 Otimo ten keno aŋwen ducu; ten keno aŋwen ducu gubedo ma gukubbe kacel kwede, dok omwono kome woko ki mola.
Nia 38:3 Otiyo jami tic me keno tyer ducu, otako, ki akwaya latokke, ki becen, ki lacob riŋo, ki weer Iawau mac; otiyo jami tic meno ducu ki mola.
Nia 38:4 Dok oyu bo keikei pi keno tyer, me obwo mola ma oketo i te riine, ki i kore.
Nia 38:5 Oliyo agit aŋwen pi twoke aŋwen me keikei mola, me rwako iye tal me tiŋone.
Nia 38:6 Otiyo tal ki bao yat lalwii, ci omwono komgi woko ki mola.
Nia 38:7 Orwako tal odonyo i agit ma tye i but keno tyer-ri me latiŋŋe; otiyo ma iye twolo, ki bao.
Nia 38:8 En dok otiyo otako mola ki tedi tere bene me mola; otiyo ki madara pa mon ma lutic ma gitiyo i doggola kema me rwatte.
Nia 38:9 Otimo dyekal me kema; i tuŋ acuc me dyekal giŋabo iye boŋo cuka camanini ma giwiyo maberre ma borre tuŋ cel romo yadi pyerabic.
Nia 38:10 Wirre onoŋo giromo pyeraryo, ki tedi tergi me mola gubedo pyeraryo, ento gol me wir ki otacgi ducu gubedo me ryal.
Nia 38:11 Ki tuŋ acam bene borre oromo yadi pyerabic, ki wirre pyeraryo ki tedi tergi pyeraryo me mola; ento gol me wir ki otacgi ducu gubedo me ryal.
Nia 38:12 Ki bute ma tuŋ potoceŋ bene giŋabo iye boŋo cuka ma borre romo yadi pyeraryo wiye abic; wirre gubedo apar, ki tedi tergi bene apar; gol me wir ki otacgi ducu gubedo me ryal.
Nia 38:13 Nyime tuŋ wokceŋ onoŋo romo yadi pyeraryo wiye abic.
Nia 38:14 Boŋo ma giŋabo i ŋet doggola tuŋ cel onoŋo romo yadi abiro ki nucu; wirre gubedo adek, ki tedi tergi adek.
Nia 38:15 I ŋete tuŋ mukene bene kit meno; i ŋet doggaŋ tuŋŋi ki tuŋŋi giŋabo iye boŋo cuka ma romo yadi abiro ki nucu; wir gubedo adek ki tedi tergi adek.
Nia 38:16 Boŋo cuka ducu ma giŋabo i doggaŋ me dyekal onoŋo gubedo boŋo camanini ma giwiyo maberre.
Nia 38:17 Tedi te wir ducu onoŋo gibedo me mola, ento gol me wir ki otacgi gu bedo me ryal; gimwono wigi bene ki ryal, ki wir ducu ma i dyekal giketo iye otac ryal.
Nia 38:18 Boŋo cuka laum doggaŋ me dyekal gidero kome maber ki uci ma bulu, ki ma lamar lamar ki makwar, ki boŋo camanini ma giwiyo maberre, kun borre romo yadi apar, ki borre tuŋ malo romo futi abiro ki nucu, ma rom ki boŋo cuka me aŋaba me dyekal.
Nia 38:19 Wirre gubedo aŋwen, ki tedi tergi aŋwen me mola; golgi gubedo me ryal, ki wigi gumwono woko ki ryal, ki otacgi bene gubedo me ryal.
Nia 38:20 Teke lagur kema ducu ki teke ma orumo dyekal ducu gubedo me mola. Kwa nyonyo mapatpat ma gitiyo kwede pi kabedo maleŋ
Nia 38:21 Man aye wel jami ma gitiyo ki kema, en aye kema lok me caden, macalo gikwanogi i kare ma Moses ociko, ma yam obedo pi tic pa jo Levi, kun ladit wi ticgi en aye Itamar wod pa Aron ma ajwaka-ni.
Nia 38:22 Bejalel wod pa Uri ma wod pa Kur, ma i kaka pa Juda, otiyo jami ducu ma Rwot ociko ki Moses.
Nia 38:23 Onoŋo tiyo kacel ki Okoliab wod pa Akicamak, ma i kaka pa Dan, dano ma ladiro, ma larot cal tic manyen, ki lader jami ki uci ma bulu, ki lamar lamar, ki makwar, ki boŋo camanini ma giwiyo maberre.
Nia 38:24 Jabu ducu ma gitiyo kwede pi tic i kabedo maleŋ, ki jabu ducu ma oa i gityer, pekke onoŋo romo talanta pyeraryo wiye aboŋwen, ki cekel miya abiro ki pyeradek, kun giporo ki cekel me kabedo maleŋ.
Nia 38:25 Ki ryal ma oa ki bot lwak ma gikwano onoŋo pekke romo talanta miya acel ki cekel alip acel, ki miya abiro ki pyerabiro wiye abic, kun giporo ki cekel me kabedo maleŋ.
Nia 38:26 Onoŋo dano acel acel okelo beka acel, (en aye nucu cekel me kabedo maleŋ), pi dano acel acel ma yam gikwano welgi, cakke i kom jo ma ditogi romo mwaka pyeraryo ki dok kwede malo, jo alip miya abicel ki adek, ki miya abic ki pyerabic.
Nia 38:27 Talanta miya acel me ryal onoŋo obedo me aliya pi tedi te wir me kabedo maleŋ, ki pi tedi te wir me boŋo kicika; tedi tere ma romo miya acel gua ki i kom talanta miya acel, en aye talanta acel pi tedi te wir acel acel.
Nia 38:28 Ki cekel alip acel ki miya abiro ki pyerabiro wiye abic, otimo ki gol me wir ducu, omwono wigi ducu, dok otiyo ki otacgi.
Nia 38:29 Mola ma gimiyo onoŋo talanta pyerabiro, ki cekel alip aryo ki miya aŋwen.
Nia 38:30 Otiyo ki tedi te wir me doggola kema me rwatte, ki ke no tyer me mola, ki keikei me mola, ki jami tic ducu me keno tyer,
Nia 38:31 ki tedi te wir ma orumo dyekal, ki tedi te wir me doggaŋ me dyekal, ki teke me guro kema, ki teke ma orumo dyekal.
Nia 39:1 Gikwoyo boŋŋi aruka ma gitiyo mabeco ki uci ma bulu ki lamar lamar, ki makwar pi tic i kabedo maleŋ, gikwoyo boŋŋi maleŋ pi Aron macalo Rwot ociko ki Moses.
Nia 39:2 Otiyo epod ki jabu ki uci ma bulu ki lamar lamar ki makwar ki camanini ma giwiyo maberre.
Nia 39:3 Gipado jabu woko marep ki nyol, giliro odoko macalo tol me dero boŋo, kacel ki uci ma bulu, ki ma lamar lamar, ki makwar ki me dero ki boŋo camanini ma giwiyo maberre, ki tic me diro.
Nia 39:4 Gukwoyo gin wi gwok epod, gikubo i doge ryoryo.
Nia 39:5 Ceme ma i kome ma gicweyo ki diro, me latwene, gikwoyo ki jami lakite acel-lu, ki kit tic acel-lu bene, ki jabu, ki uci ma bulu, ki ma lamar lamar ki makwar ki boŋo camanini ma giwiyo maberre: macalo Rwot ociko ki Moses.
Nia 39:6 Giyubo litino kidi onik, gimwonogi i kom jabu ma giŋweko ki diro, ma doŋ gigoro komgi macalo ladiro goro kom kidi, muporo nyiŋ awobe pa Icrael.
Nia 39:7 Omwonogi i kom gin wi gwok me epod, wek gubed kidi me po pi awobe pa Icrael, macalo Rwot ociko ki Moses.
Nia 39:8 Otimo kicaa kor ki tic me diro, macalo tic i kom epod, ki jabu ki uci ma bulu, ki ma lamar lamar, ki makwar, ki boŋo camanini ma giwiyo maberre.
Nia 39:9 Obedo ma twoke aŋwen marom; gibano i kicaa kor aryo; ka doŋ gibano iye aryo, ci borre bedo rom ki lac cin acel, ki lacce bene rom ki lac cin acel.
Nia 39:10 Gumwono iye litino kidi me wel ma guryeyo i tyeŋ aŋwen. Tyen mukwoŋo obedo cadiuc, topaj ki kabankel:
Nia 39:11 i tyen me aryone giketo iye emeradi capir ki dayaman;
Nia 39:12 i tyeŋ me adekke giketo jacint, agat ki ameticito;
Nia 39:13 ki i tyen me aŋwenne giketo berul, onik ki jacipa; gimwonogi i jabu ma giŋweko ki diro.
Nia 39:14 Litino kidi gubedo apar wiye aryo, muporo nyiŋ awobe pa Icrael; gubedo macalo kidi ma gigoro me agit, kun kidi acel acel gigoro iye nyiŋ, muporo kaka apar wiye aryo.
Nia 39:15 Dok gutimo nyor me jabu ma giliyo maber, ma giminogi macalo tol.
Nia 39:16 Dok gutimo gin lakwak tere aryo me jabu giŋweko ki diro, ki agit me jabu aryo, ci gukwoyo agit aryo-nu i dog kicaa kor aryo bene;
Nia 39:17 ka dok gurwako tol jabu aryo-nu odonyo i agit aryo ma gitye i dog kicaa kor-ri.
Nia 39:18 Gumwono dog tol aryo-nu ducu i kom gin lakwak tere aryo ma giŋweko ki dironi, gutweyo kwede i kom gin wi gwok me epod.
Nia 39:19 Dok gutimo agit aryo me jabu, ci gukwoyogi i twok kicaa kor aryo ducu, i doge ma tuŋ iye ma cok ki epod.
Nia 39:20 Ci gutimo agit me jabu aryo gukubogi i gin wi gwok epod aryo anyim tuŋ tere, ka ma okubbe tuŋ malo i wi ceme me epod ma gicweyo ki diro-ni.
Nia 39:21 Ci gutweyo kicaa kor ki agitte i kom agit ma i dog epod ki tol ma bulu, wek obut opyelle i kom ceme me epod ma gicweyo ki diro-ni, wek kicaa kor pe ogonnye woko ki i kom epod; macalo Rwot ociko ki Moses.
Nia 39:22 Dok otimo jor me epod ma gicweyo kome ducu ki uci ma bulu.
Nia 39:23 Otuco dog jor obedo twolo macalo dog boŋo aruka, ma gidolo doge orumo woko likiŋ wek pe oyeci.
Nia 39:24 I dog jor guluno iye gin muporo okwer pomegranat munyak, ma gikwoyo ki uci ma bulu, ki ma lamar lamar, ki makwar, ki boŋo camanini ma giwiyo maberre.
Nia 39:25 Dok gutimo olaŋ me jabu ma giliyo maber, ci gikwoyo olaŋ giŋobo kin okwer pomegranat orumo dog jor woko, oŋobo kin okwer pomegranat ducu;
Nia 39:26 olaŋ ki okwer pomegranat orumo dog jor ducu kun gigwennye agwenya, i dog jor me aruka i dog tic; macalo Rwot ociko ki Moses.
Nia 39:27 Dok gutimo kanyi ma gicweyo ki boŋo camanini maberre, ki pali me boŋo camanini ma giwiyo maberre, pi Aron ki awobene,
Nia 39:28 ki kitambara me adwala i wic me boŋo camanini maberre ki gitok matino me boŋo camanini maberre, ki pali me boŋo camanini ma giwiyo maberre,
Nia 39:29 ki k itambara me latwe pyer me boŋo camarum ma giwiyo maberre, ki uci ma bulu, ki ma lamar lamar, ki makwar, ma gidero maber; macalo Rwot ociko ki Moses.
Nia 39:30 Dok gutimo akwaya jabu me lalukana maleŋ ki jabu ma giliyo maber, gigoro kome macalo agora i kom agit ni, “Maleŋ pi Rwot.”
Nia 39:31 Gutweyo tol ma bulu i kome wek gitwe girid kwede i kom kitambara adwala me wic-ci; macalo Rwot ociko ki Moses.
Nia 39:32 Yam gutyeko tic i kom kema, en kema me rwatte, kit meno; jo Icrael gutyeko tic ducu macalo Rwot ociko ki Moses; gutimo kit meno.
Nia 39:33 Gukelo kema bot Moses, kema ki jami ticce ducu, lwak golle ki gutine ki riine wirre ki tedi tergi;
Nia 39:34 laa nyogi romi ma ginyoŋo, kicika me laumme;
Nia 39:35 canduk lok me caden, ki tal latiŋŋe, ki kom me kica;
Nia 39:36 meja ki jami ticce ducu, ki mugati me aketa i nyim Lubaŋa;
Nia 39:37 okar-mac me jabu ma giliyo maber, ki lwak laputte ma giketo malo i wiye, ki jami ticce ducu, ki moo me mac;
Nia 39:38 ke no tyer me jabu, moo me wir, ki odok eceta ma ŋwece kur, ki boŋo laum doggola me kema;
Nia 39:39 keno tyer me mola, ki tal latiŋŋe, ki jami ticce ducu; otako lwok ki tedi tere;
Nia 39:40 boŋo cuka me aŋaba me rumo dyekal, wirre ki tedi tergi ki boŋo laum doggaŋ me d yekal, ki lwak tol lacikgi ki lwak teke lagurgi; jami me tic kwedgi i kema, pi kema me rwatte;
Nia 39:41 ki boŋŋi aruka ma gitiyo mabeco me tic i kabedo maleŋ, boŋŋi aruka maleŋ pi ajwaka Aron, ki boŋŋi aruka pi awobene pi ticgi me bedo ajwagi.
Nia 39:42 Macalo Rwot ociko ki Moses, jo Icrael gutiyo gutyeko tic ducu kit meno.
Nia 39:43 Moses oneno tic ducu, ci nen, gutiyo tic kikome; macalo Rwot onoŋo ociko, gutiyo tic ducu kakare. Ci Moses olamo gum i komgi.
Nia 40:1 Rwot owaco bot Moses ni,
Nia 40:2 “I nino dwe acel i dwe mukwoŋo, cak guro iye kema, en kema me rwatte.
Nia 40:3 Ket iye canduk lok me caden, ci iŋab boŋo kicika me laum kom canduk.
Nia 40:4 Ka doŋ iter iye meja, ican iye jami ducu kikore, ka dok ikel okar-mac ci icib laput malo i wiye.
Nia 40:5 Dok iket keno tyer me jabu me waŋo odok eceta i nyim canduk lok me caden, ci iŋab boŋo cuka laum doggola me kema.
Nia 40:6 Ket keno tyer me gitum awaŋa i nyim doggola me kema, en kema me rwatte;
Nia 40:7 iket otako lwok ocuŋ i kin kema me rwatte ki keno tyer, ci iony iye pii.
Nia 40:8 Dok iŋab boŋo cuka me dyekal irum woko ducu, ci iŋab boŋo cuka me laum doggaŋ me dyekal.
Nia 40:9 Kwany moo wir, iwir ki kema ki lwak jami ducu ma gitye iye, kun ikwero en ki jami ma giketo iye ducu gubed maleŋ.
Nia 40:10 Dok bene wir keno tyer me gitum awaŋa ki moo, ki jami ticce ducu; kwer keno tyer, ci bidoko maleŋ makato.
Nia 40:11 Wir moo bene i kom otako lwok ki tedi tere ikwergi.
Nia 40:12 Ka doŋ ibikelo Aron ki awobene i doggola kema me rwatte, ci ilwok komgi ki pii.
Nia 40:13 Ka doŋ iruk Aron ki boŋŋi aruka maleŋ, ci iwire ki moo, ikwere wek oti bo ta tic me ajwaka.
Nia 40:14 Ka dok ikel awobene bene, irukgi ki kanyi,
Nia 40:15 iwirgi ki moo macalo iwiro wongi-ni, wek guti bota tic me ajwagi: wirogi ki moo bimiyo gibedo ajwagi matwal wa i kare pa likwayogi ducu.”
Nia 40:16 Moses otimo kit meno kit ma yam Rwot ocike kwede ducu; otimo ducu kit meno.
Nia 40:17 I dwe mukwoŋo, i mwaka me aryone, i nino dwe mukwoŋo aye giguro iye kema.
Nia 40:18 Moses oguro kema: oryeyo tedi tere; ocibo iye guti, ka orwako iye rii bao, oilo wir malo.
Nia 40:19 Ka dok oyaro boŋo opeto i wi kema, oketo laum kema, opeto i wiye, macalo yam Rwot ociko ki Moses.
Nia 40:20 Ka dok otero lok me caden oketo i canduk, ka orwako tal i kor canduk, oketo kom me kica i wi canduk;
Nia 40:21 ka otero canduk i kema, oŋabo boŋo kicika malo me laumme, ci oumo kom canduk lok me caden woko, macalo Rwot ociko ki Moses.
Nia 40:22 Ka dok oketo meja i kema me rwatte, i kema tuŋ acam, ki woko i ŋe boŋo kicika ma oumo canduk-ki
Nia 40:23 ka dok ocano mugati i nyim Rwot macalo Rwot ociko ki Moses.
Nia 40:24 Ka dok oketo okar-mac i kema me rwatte tuŋ acuc me kema kun okemme ki meja,
Nia 40:25 ka ocibo laput malo i nyim Rwot; macalo Rwot ociko ki Moses.
Nia 40:26 Ka dok oketo keno tyer me jabu i kema me rwatte i nyim boŋo kicika,
Nia 40:27 ci owaŋo odok eceta ma ŋwece kur i wiye; macalo Rwot ociko ki Moses.
Nia 40:28 Dok oŋabo boŋo cuka me laum doggola me kema.
Nia 40:29 Ka dok oketo keno tyer me gitum awaŋa cok ki doggola kema me rwatte, ka ocako tyero iye gitum awaŋa, ki gityer me moko kwon; macalo Rwot ociko ki Moses.
Nia 40:30 Ka dok oketo otako lwok i kin kema me rwatte ki keno tyer, oonyo iye pii me lwok;
Nia 40:31 en aye ka ma Moses ki Aron ki awobene gilwoko iye tyengi.
Nia 40:32 Ka gicito i kema me rwatte, dok ka ginyiko cok ki keno tyer, ci gilwokke, macalo Rwot ociko ki Moses.
Nia 40:33 Oguro dyekal orumo kema ki keno tyer, ci oŋabo boŋo cuka laum doggaŋ me dyekal, Kit meno Moses otyeko tic kakare.
Nia 40:34 Lacen pol obino, oumo wi kema me rwatte woko, ci deyo pa Rwot opoŋo i kema.
Nia 40:35 Moses onoŋo pe twero donyo i kema me rwatte, pien pol oboyo kom kema me rwatte woko, dok deyo pa Rwot opoŋo i kema.
Nia 40:36 I kare me wotgi ducu, ka pol owarre woko ki i wi kema, ci jo Icrael gicako wot anyim;
Nia 40:37 ento ka pol pe owarre woko, ci pe gimedde ki wotgi anyim, gikuro nio i nino ma owarre woko.
Nia 40:38 I kare me wotgi ducu pol pa Rwot umo wi kema dyeceŋ, ki mac bedo iye dyewor, ma kun jo ducu me ot pa Icrael gineno.