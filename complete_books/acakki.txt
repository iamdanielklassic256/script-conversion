Acakki 1:1 I acakki piny Lubaŋa oketo polo ki lobo.
Acakki 1:2 Lobo onoŋo tye nono, onyobbe woko atata piny macol ocido wi kut matut, kun Cwiny pa Lubaŋa twago wi pii.
Acakki 1:3 Lubaŋa owacci, “Wek leŋo obed tye”; ci piny obedo leŋ.
Acakki 1:4 Lubaŋa oneno leŋo ni ber; Lubaŋa opoko kin leŋo ki colpiny.
Acakki 1:5 Lubaŋa olwoŋo leŋo ni Dyeceŋ, ki colpiny olwoŋo ni Dyewor. Piny oyuto dok piny oru, meno nino acel.
Acakki 1:6 Lubaŋa owacci, “Wek pete orine i kin pii, me poko kin pii ki pii wadi.”
Acakki 1:7 Ci Lubaŋa otiyo pete me poko pii ma tye piny i te pete ki pii ma tye malo i wi pete; ci otimme kit meno.
Acakki 1:8 Lubaŋa olwoŋo dan pete ni polo. Piny oyuto dok piny oru, meno nino me aryone.
Acakki 1:9 Lubaŋa owacci, “Wek pii ma tye i te polo ocokke, ogurre i kabedo acel, wek piny mutwo onen”; ci otimme kit meno.
Acakki 1:10 Lubaŋa olwoŋo piny mutwo ni Lobo, ki pii ma ocokke, ogurre kacel-li ni Nam; ci Lubaŋa oneno ni ber.
Acakki 1:11 Lubaŋa owacci, “Wek lum otwi i wi lobo, ki ginapita ma nyako nyiggi, ki yadi ma nyako nyiggi ma kodi tye i igi, macalo kit kwagi tye, i wi lobo”; ci otimme kit meno.
Acakki 1:12 Lum ocako twi i wi lobo, ki ginapita ma nyako nyiggi i kit kwagi acel acel, ki yadi ma nyako nyiggi ma kodi tye i igi, macalo kit kwagi tye. Ci Lubaŋa oneno ni ber.
Acakki 1:13 Piny oyuto dok piny oru, meno nino me adekke.
Acakki 1:14 Lubaŋa owacci, “Wek gin ma ryeny obed i kom pete me polo me poko dyeceŋ ki dyewor, ki me bedo ginanena ma nyuto kare ki nino ki mwaka,
Acakki 1:15 wek gubed gin ma ryeny i kom pete me polo ma menyo lobo”; ci otimme kit meno.
Acakki 1:16 Lubaŋa oketo gin madito aryo ma giryeny, wek ma ryeny madit-te aye olo dyeceŋ, ki ma ryeny matidine olo dyewor; dok oketo lwak lakalatwe bene.
Acakki 1:17 Lubaŋa oketogi i kom pete me polo me menyo lobo,
Acakki 1:18 me loyo dyeceŋ ki dyewor, ki me poko kin leŋo ki colpiny. Ci Lubaŋa oneno ni ber.
Acakki 1:19 Piny oyuto dok piny oru, meno nino me aŋwenne.
Acakki 1:20 Lubaŋa owacci, “Wek pii onywal gin makwo ma gicorre limuk, ki winyo bene gutuk lamalo i wi lobo i dan pete me polo.”
Acakki 1:21 Lubaŋa oketo nyaŋ madoŋo i nam, ki kwa gin makwo ducu ma gimol, ma gicorre limuk i pii, macalo kit kwagi tye, ki winyo ma gituk ki bwomgi, macalo kit kwagi tye. Ci Lubaŋa oneno ni ber.
Acakki 1:22 Lubaŋa omiyogi gum kun wacci, “Wunywal, wunya, wupoŋ pii ki nami, winyo bene gunya i wi lobo.”
Acakki 1:23 Piny oyuto dok piny oru, meno nino me abicce.
Acakki 1:24 Lubaŋa owacci, “Wek lobo onywal gin makwo i kit kwagi: lee ma paco, ki gin ma lak alaka, ki lee me tim macalo kit kwagi tye”; ci otimme kit meno.
Acakki 1:25 Lubaŋa oketo lee tim macalo kit kwagi tye, ki lee ma paco macalo kit kwagi tye, ki gin ma lak alaka piny i ŋom, macalo kit kwagi tye. Ci Lubaŋa oneno ni ber.
Acakki 1:26 Lubaŋa owacci, “Weku wacweyu dano ma gical ki wan; wek gin aye gulo rec ma i nam, ki winyo me polo, ki lee ma paco, ki wi lobo ducu, gulo bene gin ducu ma lak alaka wi lobo,”
Acakki 1:27 Lubaŋa ocweyo dano i Kit calle kikome; ocweyo laco ki dako.
Acakki 1:28 Lubaŋa omiyogi gum kun wacogi ni, “Wunywal, wunya, wupoŋ lobo, wulo bene; dok wulo wa rec ma i nam, ki winyo me polo, ki gin ducu makwo ma giwoto i wi lobo.”
Acakki 1:29 Lubaŋa owacci, “Nenu, amiyowu ginapita ducu ma nyako nyiggi ma tye i wi lobo ducu, ki yadi ducu ma nyako nyiggi ma kodi tye i igi; wubicamogi.
Acakki 1:30 Dok lee ducu me tim, ki winyo ducu me polo, ki gin ducu ma lak alaka wi lobo, ma gitye ki kwo, amiyo botgi ginapita ducu madyak me bedo camgi”; ci otimme kit meno.
Acakki 1:31 Lubaŋa oneno gin ma doŋ otiyo ducu, ci nen, tye mabeco twatwal. Piny oyuto dok piny oru, meno nino me abicelle.
Acakki 2:1 Polo ki lobo yam giketo otum kit meno, ki lwak mony ma tye iye ducu.
Acakki 2:2 I kom nino me abiro en aye Lubaŋa otyeko iye ticce ducu ma yam otiyo; en
oywe i kom nino me abiro i kom ticce ducu ma yam otiyo.
Acakki 2:3 Ci Lubaŋa omiyo gum i kom nino me abiro, olonyo obedo maleŋ, pien i kom nino
meno en aye Lubaŋa yam oywe iye i kom ticce ducu ma en obedo ka tiyo me keto lobo.
Acakki 2:4 Man aye acakki nya pa kwa gin ma i polo ki i lobo i kare ma giketogi kwede. I nino meno ma Rwot Lubaŋa otiyo iye polo ki lobo-ni,
Acakki 2:5 yat mo me tim onoŋo peya tye i wi lobo, onoŋo doo mo pud pe ma otwi wi lobo,
onoŋo Rwot Lubaŋa peya omiyo kot ocwer i lobo, dok onoŋo peya tye dano mo ma puro lobo;
Acakki 2:6 ento lupu ocako duny malo, ci obido lobo ducu.
Acakki 2:7 Ci Rwot Lubaŋa ocweyo dano ki apwa me ŋom, okuto yamo me yweyo i ume,
dano odoko gin makwo.
Acakki 2:8 Rwot Lubaŋa opito yadi i poto ma tye i Eden, tuŋ wokceŋ: en aye oketo iye dano
ma en ocweyo-ni.
Acakki 2:9 Dok Rwot Lubaŋa omiyo yadi gutwi i ŋom, kwa yadi ducu mamwonya ma neno
ber, ki mabeco me acama, dok oketo yat me kwo i dye poto bene, ki yat me ŋeyo
gin maber ki marac.
Acakki 2:10 Kulu yam onoŋo mol a ki i Eden, ma kelo pii i poto, iye opokke ki kunnu, odoko
kulu aŋwen.
Acakki 2:11 Nyiŋ kulu mukwoŋone Picon; en aye kulu ma mol rumo lobo Kavila ducu, ma a
iye jabu.
Acakki 2:12 Jabu ma tye i lobo meno beco; odok yat ma gilwoŋo bedola ki got onik tye
kunnu bene.
Acakki 2:13 Nyiŋ kulu me aryone Gikon, ma orumo lobo ducu me Kuc.
Acakki 2:14 Ki nyiŋ kulu me Taigric; mol dok tuŋ wokceŋ me Aciria. Ki kulu me aŋwenne
Euprate.
Acakki 2:15 Rwot Lubaŋa otero dano, oketo i poto Eden wek opur, dok ogwok bene,
Acakki 2:16 ci Rwot Lubaŋa ociko dano ni, “Yadi ducu ma tye i poto, camgi macalo imito;
Acakki 2:17 ento yat me ŋeyo gin maber ki marac pe icam, pien i nino ma ibicamo iye, en
aye ibito iye bene.”
Acakki 2:18 Ka doko Rwot Lubaŋa owaco ni, “Pe ber dano obed kene; abitimo lakony ma
romme.”
Acakki 2:19 Ci Rwot Lubaŋa ocweyo lee tim ducu ki winyo ducu me polo, nia ki i ŋom,
okelogi bot dano me neno kit ma ebicako ki nyiŋgi. Kit ma yam dano ocako ki
nyiŋ gin makwo acel acel ducu, en aye obedo nyiŋgi.
Acakki 2:20 Dano ocako nyiŋ lee ma paco ducu, ki winyo me polo, ki lee tim ducu; ento
lakony pa dano ma romme aye onoŋo pud pe onen.
Acakki 2:21 Rwot Lubaŋa omiyo nino madwoŋ omako waŋ dano; ka en tye ka nino, ci
okwanyo cogo lak ŋete acel, omwono waŋe woko ki riŋo.
Acakki 2:22 Ci cogo ma Rwot Lubaŋa okwanyoni ocweyo odoko dako, ka okelo bote.
Acakki 2:23 Dano owacci, “Man aye cogo mua i cogona kikome, ki riŋo bene mua i riŋona
kikome; gibilwoŋo nyiŋe ni Dako, pien gikwanyo ki i kom Laco.”
Acakki 2:24 Mumiyo laco weko wonne ki minne, moko kom dakone likaŋ, gin aryo gidoko
kom acel.
Acakki 2:25 I kare meno laco ki dakone onoŋo pud gibedo munero ma lewic pe makogi.
Acakki 3:1 Twol yam onoŋo ryek makato lee tim ducu ma Rwot Lubaŋa oketo. En owaco ki dako ni, “Lubaŋa mono owacci, ‘Pe wucam yat ducu ma tye i poto-ni’?”
Acakki 3:2 Dako otito ki twol ni, “Watwero camo nyig yadi ducu ma tye i poto-ni, 3ento Lubaŋa ociko ni, ‘Pe wubicamo nyig yat ma tye i dye poto, pe wugud kome bene, wek pe wuto.’”
Acakki 3:4 Ci twol owaco ki dako ni, “Pe wubito.”
Acakki 3:5 Pien Lubaŋa ŋeyo ni, ka wucamo, ci waŋwu biyabbe woko, ci wubidoko calo Lubaŋa, miyo wuŋeyo gin maber ki marac.”
Acakki 3:6 Ka dako oneno ni yat-te ber me acama, dok nen mwonya bene, dok yat meno ber, cwiny dano pyette i kome, pien miyo gidoko ryek, ci opwono nyige, ocamo; omiyo mogo bot cware, ci ocamo.
Acakki 3:7 Gin aryo ducu wangi oyabbe woko, gucako ŋeyo ni kara gitye munero, ka gukwoyo pot olam guruko i pyergi.
Acakki 3:8 Ka guwinyo Rwot Lubaŋa woto i poto i kare ma ceŋ okwe, ci dano ki dakone gukanne woko i nyim Rwot Lubaŋa i kin yadi ma tye i poto.
Acakki 3:9 Ci Rwot Lubaŋa olwoŋo dano kun wacce ni, “In mono it ye kwene, kaa?”
Acakki 3:10 En ogamo ni, “Awinyo ka iwoto i poto, ci lworo omaka, pien atye munero, akanne woko.”
Acakki 3:11 Dok openye aye ni, “Aŋa ma doŋ otitti ni it ye munero? Ityeko camo nyig yat ma onoŋo aciki ni pe icam-mi ce?”
Acakki 3:12 Dano ogamo ni, “Dako ma imiya ni obed kweda-ni aye omiya nyig yat meno, ci acamo.”
Acakki 3:13 Rwot Lubaŋa dok openyo dako ni, “Man kono itimo piŋo?” Dako ogamo ni, “Twol aye obwola, omiya acamo.”
Acakki 3:14 Rwot Lubaŋa owaco bot twol ni, “Pien in aye itimo man, giceno in makato lee ma paco ducu, ki makato lee tim ducu. Ibilak, iywane piny ki ii, dok ibicamo apwa i kare me kwoni ducu.
Acakki 3:15 Abiketo mone i kin in ki dako, ki i kin likwayi ki Likwaye; en bigoyo wii, in ibitoŋo opunye.”
Acakki 3:16 Ki bot dako owacce ni, “Abimeddi arem matek i kare me owacci, nyodo; ibinywalo litino ki arem, cwinyi bipyette i kom cwari dok en aye biloyi.”
Acakki 3:17 Ki bot Adam owacce ni, “Pien in aye iwinyo dog dakoni, ci icamo nyig yat ma aciki iye ni, ‘Pe icam’, giceno lobo piri: ibicamone ki aroma i kare me kwoni ducu.
Acakki 3:18 Loboni biceko okuto ki ocok, ibicamo pot dek ma i tim.
Acakki 3:19 Ibicamo kwon ki kwok ma cwer ki i tur nyimi, nio ka ibidok i ŋom, kit ma con gikwanyi ki iye; in apwa, dok bene ibidok i apwa.”
Acakki 3:20 Dano ocako nyiŋ dakone ni Kawa, pien en aye megi jo ducu makwo.
Acakki 3:21 Rwot Lubaŋa oyubo laa aruka, ka omiyo Adam ki dakone guruko.
Acakki 3:22 Rwot Lubaŋa owacci, “Nen, dano doŋ odoko rom ki ŋat acel i kinwa, doŋ ŋeyo gin maber ki gin marac. Kombeddi pe dok wawek orye ciŋe opwon nyig yat me kwo ocam doki, miyo doŋ bibedo makwo nakanaka.”
Acakki 3:23 Mumiyo Rwot Lubaŋa ocwale woko ki i poto Eden, wek odok opur gire ŋom ma yam gikwanye ki iye-ni.
Acakki 3:24 Oryemo dano woko, ci oketo lukerubi yo tuŋ wokceŋ me poto Eden, ki pala lucwan ma lyel mac, ma wirre tuŋŋi ki tuŋŋi, me gwoko yo ma cito i kom yat me kwo.
Acakki 4:1 Adam oŋeyo dakone Kawa, ci dakone ogamo ic, onywalo Kain, “Doŋ atyeko noŋo latin laco ma Rwot okonya kwede.”
Acakki 4:2 Ka dok onywalo ominne Abel. Abel obedo lakwat romi, Kain obedo lapur poto.
Acakki 4:3 Ka kare mo okato, Kain okelo cam ma oceko i potone, otyero bot Rwot.
Acakki 4:4 Abel okelo mere litino kayo romi ki dwologi. Ci Rwot ojolo Abel ki motte,
Acakki 4:5 ento pe ojolo Kain ki motte; omiyo Kain okeco, waŋe oballe.
Acakki 4:6 Rwot owaco bot Kain ni, “Ikeco piŋo? Waŋi oballe piŋo?
Acakki 4:7 Ka itimo maber pe giye? Ka pe itimo maber, ci bal buto i doggola macalo ŋuu ma cwinye pyette i komi; ento myero iloye.”
Acakki 4:8 Kain owaco bot ominne Abel ni, “Wacit i poto.” Ka gitye i poto, Kain ocako lweny kom ominne Abel, ci oneko woko.
Acakki 4:9 Ci Lubaŋa owaco bot Kain ni, “Omeru Abel tye kwene?” En ogamo ni, “Pe aŋeyo; an aye lagwok omera bo?”
Acakki 4:10 Rwot owacce ni, “Man doŋ itimo piŋo? Nen, remo pa omeru tye ka koko i nyima, winnye a ki i nom.
Acakki 4:11 Koni doŋ giceni woko ki i lobo, ma oŋamo doge me mato remo pa omeru ma iojo-ni.
Acakki 4:12 Ka ipuro poto, pe bicekki cam ki tekke ducu; ibibedo lamal-gaŋ kun imal ata i lobo.”
Acakki 4:13 Kain owaco bot Rwot ni, “Twon can ma imiya-ni obwoyo koma woko do.
Acakki 4:14 Nen, doŋ iryema woko tin ki i poto, abikanne woko ki i waŋi; abibedo lamal-gaŋ kun amal ata i lobo, jo ducu ma binoŋa, bi neka woko.”
Acakki 4:15 Rwot owacce ni, “Pe kumeno! Ka ŋatti mo bineko Kain, gibiculo kwor i kome tyen abiro kulu.” Rwot oketo lanyut mo i kom Kain, wek jo ma binoŋe pe guneke.
Acakki 4:16 Kain ocako a woko ki i nyim Rwot, ocito obedo i lobo Nod, tuŋ wokceŋ me Eden.
Acakki 4:17 Kain oŋene ki dakone, ci dakone ogamo ic, onywalo Enoka. Ocako gero gaŋ madit, ocako nyiŋ gaŋ meno macalo nyiŋ wode, ni Enoka.
Acakki 4:18 Enoka onywalo Irad, Irad onywalo Mekujael, Mekujael onywalo Metucael, Metucael onywalo Lamek.
Acakki 4:19 Lamek onyomo mon aryo; nyiŋ dako acel Ada, ki nyiŋ mukene Jilla.
Acakki 4:20 Ada onywalo Jabal; en aye nene won jo ma gibedo i kema, ki wegi lim makwo.
Acakki 4:21 Nyiŋ ominne Jubal, en aye nene won jo ma gigoyo opuk ki lukut nyamulere.
Acakki 4:22 Jilla onywalo Tubalkain; en aye nene latet kit kwa jami tic ducu me mola ki nyonyo. Lamin Tubal-kain nyiŋe Naama.
Acakki 4:23 Lamek owaco bot monne ni, “Ada ki Jilla, wuwiny; wun mon pa Lamek, wuwiny lok ma awacciwu: Atyeko neko dano ma omiya ret, aneko awobi mo ma ogoya-ni.
Acakki 4:24 Ka Kain gibiculo kwor i kome tyen abiro, Lamek gibiculo kwor i kome tyen pyerabiro wiye abiro kulu.”
Acakki 4:25 Adam dok oŋene ki dakone, ci dakone onywalo latin laco, ocako nyiŋe Ceji, pien owacci, “Lubaŋa dok omiya latin mukene muleyo ka Abel, ma yam Kain onekoni.”
Acakki 4:26 Ceji bene onywalo latin awobi, ocako nyiŋe Enoci. I kare meno en aye dano gucako lwoŋo iye nyiŋ Rwot.
Acakki 5:1 Man aye buk me tekwaro pa Adam. I kare ma Lubaŋa oketo dano, ocweyo i kitcalle kikome.
Acakki 5:2 Yam oketo laco ki dako, omiyogi gum, ocako nyiŋgi ni Dano i nino ma conoketogi iye-ni.
Acakki 5:3 Ka Adam doŋ otyeko ri mwaka miya acel ki pyeradek, en onywalo awobi ma calo en kikome, ci ocako nyiŋe Ceji.
Acakki 5:4 Mwaka pa Adam ma onoŋo doŋ otyeko nywalo Ceji romo miya aboro, dok omedde ki nywalo awobe ki anyira bene.
Acakki 5:5 Kit meno nino me kwo pa Adam ducu oromo mwaka miya aboŋwen ki pyeradek; ka doŋ oto.
Acakki 5:6 Ka Ceji doŋ otyeko ri mwaka miya acel ki abic, ci onywalo Enoci.
Acakki 5:7 Ceji ori i ŋe nywalo Enoci mwaka miya aboro ki abiro, dok omedde ki nywalo awobe ki anyira bene.
Acakki 5:8 Kit meno nino me kwo pa Ceji ducu oromo mwaka miya aboŋwen ki apar wiye aryo; ka doŋ oto.
Acakki 5:9 Ka Enoci doŋ otyeko ri mwaka pyeraboŋwen, ci onywalo Kenan.
Acakki 5:10 Enoci ori i ŋe nywalo Kenan mwaka miya aboro ki apar wiye abic, dok omedde ki nywalo awobe ki anyira bene.
Acakki 5:11 Kit meno nino me kwo pa Enoci ducu oromo mwaka miya aboŋwen ki abic; ka doŋ oto.
Acakki 5:12 Ka Kenan doŋ otyeko ri mwaka pyerabiro, ci onywalo Maalalel.
Acakki 5:13 Kenan ori i ŋe nywalo Maalalel mwaka miya aboro ki pyeraŋwen, dok omedde ki nywalo awobe ki anyira bene.
Acakki 5:14 Kit meno nino me kwo pa Kenan ducu oromo mwaka miya aboŋwen ki apar; ka doŋ oto.
Acakki 5:15 Ka Maalalel doŋ otyeko ri mwaka pyerabicel wiye abic, ci onywalo Jared.
Acakki 5:16 Maalalel ori i ŋe nywalo Jared mwaka miya aboro ki pyeradek, dok omedde ki nywalo awobe ki anyira bene.
Acakki 5:17 Kit meno nino me kwo pa Maalalel ducu oromo mwaka miya aboro ki pyeraboŋwen wiye abic; ka doŋ oto.
Acakki 5:18 Ka Jared doŋ otyeko ri mwaka miya acel ki pyerabicel wiye aryo, ci onywalo Enoka.
Acakki 5:19 Jared ori i ŋe nywalo Enoka mwaka miya aboro, dok omedde ki nywalo awobe ki anyira bene.
Acakki 5:20 Kit meno nino me kwo pa Jared ducu oromo mwaka miya aboŋwen ki pyerabicel wiye aryo; ka doŋ oto.
Acakki 5:21 Ka Enoka doŋ otyeko ri mwaka pyerabicel wiye abic, ci onywalo Metucela.
Acakki 5:22 Enoka obedo ka wot kacel ki Lubaŋa i ŋe nywalo Metucela mwaka miya adek, dok omedde ki nywalo awobe ki anyira bene.
Acakki 5:23 Kit meno nino me kwo pa Enoka ducu oromo mwaka miya adek ki pyerabicel wiye abic.
Acakki 5:24 Enoka obedo ka wot kacel ki Lubaŋa; ci orwenyo woko matwal, pien Lubaŋa otere woko.
Acakki 5:25 Ka Metucela doŋ otyeko ri mwaka miya acel ki pyeraboro wiye abiro, ci onywalo Lamek.
Acakki 5:26 Metucela ori i ŋe nywalo Lamek mwaka miya abiro ki pyeraboro wiye aryo, dok omedde ki nywalo awobe ki anyira bene.
Acakki 5:27 Kit meno nino me kwo pa Metucela ducu oromo mwaka miya aboŋwen ki pyerabicel wiye aboŋwen; ka doŋ oto.
Acakki 5:28 Ka Lamek doŋ ori mwaka miya acel ki pyeraboro wiye aryo, ci onywalo wode,
Acakki 5:29 ma ocako nyiŋe Nua, kun wacci, “I lobo ma yam Rwot oceno-ni, latin man aye bimiyo waywe ki aroma tic me ciŋwa.”
Acakki 5:30 Lamek ori i ŋe nywalo awobe mukene ki anyira bene.
Acakki 5:31 Kit meno nino me kwo pa Lamek ducu oromo mwaka miya abiro ki pyerabiro wiye abiro; ka doŋ oto.
Acakki 5:32 Nua ka otyeko mwaka me ditte, miya abic, ci onywalo Cem, Kam ki Yafeci.
Acakki 6:1 Ka dano gucako medde wi lobo, ci gunywalo anyira.
Acakki 6:2 Ka awobe pa Lubaŋa guneno anyira pa dano beco, gucako yero me anyoma ki i kingi.
Acakki 6:3 Ci Rwot owacci, "Cwinya pe doŋ bibedo i dano matwal, pien en kom mamwa, ento kare me kwone bibedo mwaka miya acel ki pyeraryo."
Acakki 6:4 Jo Nepil onoŋo gitye i lobo i kare meno, ki lacen bene, i kare ma awobe pa Lubaŋa guyabo wi anyira pa dano, gunywalo kwedgi litino. Gin aye cog jo matego mukwoŋo i lobo, ma nyiŋgi ŋene matek.
Acakki 6:5 Rwot oneno ni bal pa dano odoko dit woko i wi lobo, dok tam ducu ma cwinygi lwodo kare ducu kemo bal keken.
Acakki 6:6 Rwot oŋut pi cweyo dano i lobo, ocwero cwinye matek.
Acakki 6:7 Rwot owacci, "Abijwero dano woko ma yam aketo-ni ki wi lobo, dano ki lee ki gin ma lak alaka ki winyo me polo, pien doŋ atyeko ŋut pi cweyogi."
Acakki 6:8 Ento Nua aye onoŋo yomo cwiny Rwot.
Acakki 6:9 Man aye tekwaro pa Nua. Nua yam obedo dano ma kite atir, ma pe ki bal mo i kin yalwakke; Nua obedo ka wot kacel ki Lubaŋa.
Acakki 6:10 Nua onoŋo tye ki awobene adek, Cem, Kam ki Yafeci.
Acakki 6:11 Lobo oballe woko ki i nyim Lubaŋa, onoŋo doŋ opoŋ ki bwami.
Acakki 6:12 Ka Lubaŋa oneno lobo, oneno oballe woko, pien dano ducu gutyeko balle woko i kit bedogi i wi lobo.
Acakki 6:13 Ci Lubaŋa owaco ki Nua ni, "Agik pa dano ducu doŋ obino i nyima, pien gupoŋo lobo woko ki bwami; nen, abityekogi woko, kacel ki lobo bene.
Acakki 6:14 Pa yeya meri ki yat gofer; ci ipok kicika i yeya, ka imwon iye ki ŋeye ki odok abic
Acakki 6:15 Ibitiyone kit man: yeya borre biromo yadi miya acel ki pyerabic, ki lacce yadi pyeraryo wiye abic, borre tuŋ malo yadi apar wiye abic.
Acakki 6:16 Tuc waŋ dirica i yeya, kun iweko danne malo doŋ futi acel ki nucu; ka iket doggola i but yeya, ci ipok iye obed kabedo adek, ma pinnye, me aryone ki me adekke ma malone.
Acakki 6:17 Pien nen, abicoro pii aluka madwoŋ i wi lobo, wek otyek kom gin ducu ma tye ki kwo, i te polo, wek gin ducu ma gitye i wi lobo oto woko.
Acakki 6:18 Ento in aye abimoko gicikkena kwedi; ibidonyo i yeya, in kacel ki litinoni, ki dakoni, ki mon pa awobeni ducu.
Acakki 6:19 Kwany gin makwo ducu ma gitye ki kom ki aryo aryo ki i kit kwagi acel acel, ci ipikgi i yeya, wek gubed kwo kacel ki in; gubed co ki mon.
Acakki 6:20 Winyo macalo kit kwagi tye, lee macalo kit kwagi tye, gin ma lak alaka i ŋom macalo kit kwagi tye, gin bibino boti ki aryo aryo ki i kit kwagi acel acel wek gubed kwo.
Acakki 6:21 Dok iter kit kwa cam ducu ma gicamo, ci ikangi; wek gubed me acamagi bene."
Acakki 6:22 Nua otimo kumeno; ocobo ducu macalo Lubaŋa ocike.
Acakki 7:1 Rwot owaco bot Nua ni, "Dony i yeya, in kacel ki jo ma i odi ducu, pien atyeko neno ni in aye kiti atir i nyima ki i kin yalwak me kare man.
Acakki 7:2 Ter lee ma gicamo abiro abiro, twonne ki minne, ki lee ma gikwero aryo aryo, twonne ki minne;
Acakki 7:3 ki winyo me polo bene abiro abiro, ma co ki ma mon, wek kit kwagi obed makwo wi lobo ducu.
Acakki 7:4 Pien odoŋ nino abiro, ka doŋ abimiyo kot cwer i lobo nino pyeraŋwen dyeceŋ ki dyewor benebene, ci gin ducu makwo ma yam aketo-ni, abijwerogi woko ki i wi lobo."
Acakki 7:5 Nua ocobo kit ma Rwot ocike kwede ducu.
Acakki 7:6 Nua onoŋo doŋ tye ki mwaka me ditte miya abicel i kare ma pii aluka ocorre i wi lobo.
Acakki 7:7 Ci Nua ki dakone ki awo bene ki mongi gudonyo i yeya pi riŋo pii aluka.
Acakki 7:8 Lee ducu ma gicamo ki ma gikwero, ki winyo-gu, ki gin ma lak alaka i ŋom,
Acakki 7:9 gudonyo i yeya bot Nua aryo aryo, laco ki dako.
Acakki 7:10 I ŋe nino abiro pii aluka opoŋ, obyennye i wi lobo.
Acakki 7:11 I mwaka me miya abicel me dit pa Nua, i dwe me aryo, i nino dwe me apar wiye abirone, i nino meno aye waŋ it ducu me kut matut gumwoc woko ki pii, ki polo bene oyabbe.
Acakki 7:12 Ci kot ocorre i wi lobo nino pyeraŋwen dyeceŋ ki dyewor benebene.
Acakki 7:13 I kom nino meno kikome, Nua ki awobene Cem, Kam ki Yafeci, ki dakone en Nua, ki mon wote adek kacel kwedgi, gudonyo i yeya,
Acakki 7:14 gin ki lee tim ducu macalo kit kwagi tye, ki lee ma paco ducu macalo kit kwagi tye, ki gin ducu ma lak alaka wi lobo macalo kit kwagi tye, ki winyo ducu macalo kit kwagi tye, winyo ducu ki kitgi ducu mapatpat.
Acakki 7:15 Gin ducu ma gitye ki kwo gudonyo i yeya bot Nua ki aryo aryo.
Acakki 7:16 Gin ma gudonyo iye me kit kom ducu mapatpat, ma co ki ma mon, gudonyo iye kit ma con Lubaŋa ociko ki Nua; ci Rwot oloro wigi woko.
Acakki 7:17 Pii aluka ori wi lobo pi nino pyeraŋwen kulu; pii opoŋ, omedde ameda nio ka otiŋo yeya, otero yeya malo twatwal nia ki wi lobo.
Acakki 7:18 Pii opoŋ, omedde, ocegge woko wi lobo; yeya obedo ka kwaŋ i wi pii malo.
Acakki 7:19 Pii ocegge woko wi lobo ki tekke, nio ka oumo wi godi maboco ma tye i te polo ducu.
Acakki 7:20 Pii omedde, omwonyo wi godi woko futi pyeraryo kulu.
Acakki 7:21 Gin makwo ducu ma yam giwoto i wi lobo guto woko; winyo, lee ma paco, ki lee tim, gin ducu ma nya, ma gicorre limuk i wi lobo, kacel ki dano, ducu guto woko.
Acakki 7:22 Gin ducu ma yam gitye ki yweyo me kwo i umgi, ma i wi tura, guto woko.
Acakki 7:23 Lubaŋa ojwero gin ducu makwo ma yam gitye wi lobo, dano ki lee ki gin ma lak alaka, ki winyo me polo; ojwerogi woko nia ki i lobo. Nua keken aye odoŋ, ki jo ma yam gitye kwede i yeya-ni.
Acakki 7:24 Ci pii ocegge wi lobo nino miya acel ki pyerabic kulu.
Acakki 8:1 Lubaŋa opo kom Nua ki lee tim ducu, ki lee ma paco ducu ma yam tye kacel kwede i yeya. Lubaŋa omiyo yamo okodo wi lobo, ci pii ocako dwon.
Acakki 8:2 Waŋ it me kut matut oculle woko, ki polo bene ocegge woko, ki kot ma corre a ki i polo bene ocok woko,
Acakki 8:3 pii omedde ki dwon woko i wi lobo jwijwi. Ka nino okato miya acel ki pyerabic, pii onoŋo odwon woko.
Acakki 8:4 I dwe me abiro, i nino dwe apar wiye abirone, yeya ogem i wi got Ararat.
Acakki 8:5 Pii omedde ki dwon woko nio kwede i dwe me apar; i dwe me apar, i nino dwe acel, wi godi maboco gucako nen.
Acakki 8:6 Ka nino pyeraŋwen okato, Nua oyabo waŋ dirica ma yam otuco i yeya-ni,
Acakki 8:7 ocwalo agak woko; ci obedo ka tuk, kun wirre kwede tuŋŋi ki tuŋŋi, nio ka piny otwo woko.
Acakki 8:8 Dok ocwalo amam woko nia ki bote, wek enen ka pii doŋ otyeko dwon woko ki i lobo ada.
Acakki 8:9 Ento amam pe omedo ki noŋo ka ma opye iye ki tyene, ci odok bote cen i yeya, pien onoŋo pii pud omwonyo wi lobo woko ducu. Ci Nua oryeyo bade, omake, odwoke i yeya bote.
Acakki 8:10 Dok okuro pi nino abiro mukene, ka dok ocwalo amam woko nia ki i yeya.
Acakki 8:11 Amam dok odok bote i yeya ma onoŋo piny doŋ oyuto; nen, en otino pot yat jeituni ma opwono madyak i doge. Kit meno Nua oniaŋ ni pii doŋ otyeko dwon woko ki i wi lobo.
Acakki 8:12 Dok omedde ki kuro pi nino abiro mukene, dok ocwalo amam woko; ci doŋ pe odok bote matwal.
Acakki 8:13 I mwaka me miya abicel ki acel me dit pa Nua, i dwe mukwoŋo, i nino dwe acel, en aye pii otwo iye woko liweŋ wi lobo. Nua ocako puto wi yeya woko, ci oneno wi lobo otwo woko.
Acakki 8:14 I dwe me aryo, i nino dwe pyeraryo wiye abiro, onoŋo lobo doŋ otwo woko.
Acakki 8:15 Lubaŋa owaco bot Nua ni,
Acakki 8:16 "Doŋ ikat woko ki i yeya, in ki dakoni, ki awobeni ki mongi kacel kwedi.
Acakki 8:17 Kel woko gin makwo ducu ma gitye kwedi, wa kit kom ducu, winyo ki lee ki gin ducu ma lak alaka wi lobo, wek gucorre i wi lobo, kun ginywal, ginya i wi lobo."
Acakki 8:18 Kit meno Nua okato woko, ki awobene ki dakone, ki mon pa awobene kacel kwede.
Acakki 8:19 Ki lee ducu ki gin ducu ma lak alaka, ki winyo ducu, gin ducu ma giwoto wi lobo, gucako mol, gukato woko ki i yeya, ma oporo kit kwagi ducu.
Acakki 8:20 Nua ocano keno tyer pi Rwot, ci oyero lee ma gicamo ki i kit kwagi acel acel, ki winyo ma gicamo ki i kit kwagi acel acel, otyero gitum awaŋa i wi keno tyer.
Acakki 8:21 Ka Rwot oŋweyo gin ma ŋwece kur ma yomo cwiny. Rwot oloko i cwinye kekene ni, "An pe dok abiceno lobo pi dano, kadi bed tam ducu ma i cwinye kemo bal keken nia wa i tinone; pe doŋ abineko gin makwo ducu kit ma yam atimo.
Acakki 8:22 Ka lobo pud tye, ci kare me coc ki kac, wa koyo ki lyeto, ki oro ki cwir, dyeceŋ ki dyewor, pe bigik matwal."
Acakki 9:1 Lubaŋa omiyo gum i kom Nua ki litino awo bene kun waco ni, "Wunywal, wunya, wek wupoŋ lobo.
Acakki 9:2 Lee tim ducu bilworowu ki myelkom, wa winyo bene ducu me polo, ki gin ma lak alaka i ŋom, ki rec ducu ma i nam bene; gityeko miyogi ducu i ciŋwu.
Acakki 9:3 Gin ducu ma woto, ma kwo, gibibedo cam mewu; kit ma yam amiyowu pot dek-ki, doŋ amiyowu jami ducu.
Acakki 9:4 Ento pe wubicamo riŋo kacel ki kwone, ma en aye remone.
Acakki 9:5 Atikane abipido pi remo kwowu; abipido pire bot lee ducu, wa ki bot dano bene; ki tuŋ bot dano acel acel abipido pi kwo pa ominne.
Acakki 9:6 Ka ŋatti mo ooyo remo pa dano mo, ci dano meno gibioyo remone bene; pien Lubaŋa ocweyo dano i calle kikome.
Acakki 9:7 Wun wunywal, wunya wumedde madwoŋ i wi lobo, wunya iye."
Acakki 9:8 Lubaŋa dok owaco bot Nua ki awobene ma onoŋo gitye kacel kwede ni,
Acakki 9:9 "Nen, amoko gicikkena kwedwu ki likwayowu ma bilubowu,
Acakki 9:10 ki gin makwo ducu ma gitye kwedwu, winyo ki lee ma paco ki lee tim ducu ma gitye kacel kwedwu, gin ducu ma gukato woko ki i yeya.
Acakki 9:11 Amoko gicikkena kwedwu ni, pii aluka pe dok bineko gin makwo, dok pe bibedo aluka ma bityeko lobo."
Acakki 9:12 Lubaŋa dok owacci, "Man aye lanyut me gicikke ma aketo i kin an ki wun ki gin makwo ducu ma gitye kwedwu, ma bibedo matwal i yalwak ducu.
Acakki 9:13 Aketo danyu mera i pol, ma bibedo lanyut me gicikkena i kin an ki lobo.
Acakki 9:14 Ka amiyo pol oyuŋŋe i wi lobo, ci danyu binen i pol,
Acakki 9:15 abipo gicikke ma tye i kin an kwedwu ki gin makwo ducu ma gitye ki kom; dok pii bene pe dok bidoko aluka ma romo tyeko gin makwo ducu.
Acakki 9:16 Ka danyu tye i pol, ci abineno, ci abipo gicikkena ma bedo matwal i kin Lubaŋa ki gin makwo ducu ma gitye ki kom i wi lobo."
Acakki 9:17 Lubaŋa owaco bot Nua ni, "Man doŋ lanyut me gicikkena ma doŋ amoko i kin an ki gin makwo ducu ma tye i wi lobo."
Acakki 9:18 Awobe pa Nua ma yam gukatti woko ki i yeya-ni gin Cem, Kam ki Yafeci. Kam en aye won Kanaan.
Acakki 9:19 Litino awobe pa Nua adek-ki aye lwak ducu ma i wi lobo gua i komgi.
Acakki 9:20 Nua aye yam obedo lapur mukwoŋo. Ci opito olok i potone,
Acakki 9:21 omato koŋo vinone, ci omer woko, obuto i kemane ma pe oumo kome.
Acakki 9:22 Ci Kam, won Kanaan, ka oneno wonne pe oumo kome, otito ki omegine aryo ma gitye woko-ni.
Acakki 9:23 Ci Cem ki Yafeci gutiŋo boŋo i wi gwokgi gin aryo, ka gucako wot kun gijer ki yo ŋegi, ci guumo ki kom wongi ma onoŋo tye nono, kun wangi neno cen, ci pe guneno kom wongi ma tye nono-ni.
Acakki 9:24 Ka Nua oco ki i waŋ mero koŋo vinone, ci oŋeyo gin ma wode matidine otiyo i kome,
Acakki 9:25 ci owacci, "Gicen Kanaan; en bibedo opii i kin lwak opii pa omege."
Acakki 9:26 Dok owaco bene ni. "Gipwo Rwot Lubaŋa pa Cem; wek Kanaan obed opiine.
Acakki 9:27 Lubaŋa oyab lobo pa Yafeci obed malac, wek en obed i kema pa Cem; ka dok Kanaan obed opiine bene."
Acakki 9:28 Nua ori mwaka miya adek ki pyerabic nia i kare ma pii aluka ocorre i wi lobo
Acakki 9:29 Kare me kwo pa Nua ducu oromo mwaka miya aboŋwen ki pyerabic; ka doŋ oto.
Acakki 10:1 Man aye tekwaro pa litino awobe pa Nua, Cem, Kam ki Yafeci. Gunywalo litino awobe i ŋe kare ma pii aluka ocorre i wi lobo.
Acakki 10:2 Litino awobe pa Yafeci aye Gomer, Magog, Madai, Javan, Tubal, Mecek ki Tirac.
Acakki 10:3 Litino awobe pa Gomer aye Acikenaj, Ripat ki Togarma.
Acakki 10:4 Litino awobe pa Javan aye Elica, Tarcic, Kitim ki Dodanim.
Acakki 10:5 Jo ma i dog nam guket ki i kom jo meno. Magi aye litino awobe pa Yafeci ki lobogi, kun ŋat acel acel loko leb tugi, macalo kakagi ki rokgi tye kwede.
Acakki 10:6 Magi aye litino awobe pa Kam: Kuc, Ejipt, Put ki Kanaan.
Acakki 10:7 Litino awobe pa Kuc aye Seba, Kavila, Cabta, Raama ki Cabteka. Litino awobe pa Raama aye Ceba ki Dedan.
Acakki 10:8 Kuc onywalo mere Nimulodi; en aye dano ma okwoŋo bedo oteka i wi lobo.
Acakki 10:9 En obedo ladwar oken i nyim Rwot; mumiyo giwacci, "Calo Nimulodi ma ladwar oken i nyim Rwot-ti."
Acakki 10:10 Acakki kerre onoŋo Babel, Erek, Akkad ki Kalne; gin ducu gibedo i lobo Cinar.
Acakki 10:11 Nia i lobo meno kerre omedde, ocito oo wa i Aciria, ci ogero iye Nineve,
Acakki 10:12 ki Recen ma i kin Nineve ki Kala; meno aye gaŋ madit.
Acakki 10:13 Ejipt onywalo jo Lud, jo Anam, jo Leab, jo Naptuk,
Acakki 10:14 jo Patruc ki jo Kaptor, ma en aye kaka ma jo Piliciti gua ki i komgi.
Acakki 10:15 Kanaan onywalo Cidon latin kayone, ki Ket,
Acakki 10:16 jo Jebuc, jo Amor, jo Girgac,
Acakki 10:17 jo Kiv, jo Arki, jo Cin,
Acakki 10:18 jo Arvad, jo Jemar ki jo Kamat. Lacen kaka pa jo Kanaan gucako ket woko ata.
Acakki 10:19 Waŋ lobo pa jo Kanaan ocakke ki i Cidon odok kwede i yo tuŋ Gerar, nio kwede wa Gaja; ka odok yo tuŋ Codom ki Gomora ki Adma ki Jeboim, nio kwede wa Laca.
Acakki 10:20 Magi aye litino awobe pa Kam, macalo kakagi, ki lebgi, ki lobogi, ki rokgi tye kwede.
Acakki 10:21 Cem, omin Yafeci maditte, en aye kwaro litino pa Eber ducu, en bene onywalo litino.
Acakki 10:22 Litino awobe pa Cem aye Elam, Acur, Arpakcad, Lud ki Aram.
Acakki 10:23 Litino awobe pa Aram gin aye Uj, Kul, Geter ki Mac.
Acakki 10:24 Arpakcad onywalo Cela, Cela onywalo Eber.
Acakki 10:25 Eber onywalo litino awobe aryo; nyiŋ ŋat acel onoŋo Peleg, pien i kare mere aye gipoko iye lobo, ki nyiŋ ominne onoŋo Yokotan.
Acakki 10:26 Yokotan onywalo Almodad, Celep, Kajarmavet, Jera,
Acakki 10:27 Adoram, Ujal, Dikla
Acakki 10:28 Obal, Abimael, Ceba,
Acakki 10:29 Opir, Kavila ki Jobab; magi gin ducu litino awobe pa Yokotan.
Acakki 10:30 Lobo ma gubedo iye wane ocakke ki i Meca, odok kwede yo tuŋ Cepar nio
kwede wa lobo godi ma tuŋ wokceŋ.
Acakki 10:31 Magi aye litino awobe pa Cem, macalo kakagi, lebgi, lobogi, ki rokgi tye kwede.
Acakki 10:32 Man aye kaka pa litino awobe pa Nua, kit ma tekwarogi tye kwede, i rokgi; rok
ocako ket nia ki i komgi oromo lobo, cakke i ŋe kare ma pii aluka ocorre i wi lobo.
Acakki 11:1 Lobo ducu yam onoŋo tye ki leb acel, ki lok bene onoŋo lam.
Acakki 11:2 Ka dano gucako dak nia ki tuŋ wokceŋ, gunoŋo lobo mubedo bar i lobo Cinar, ci gubedo iye kunnu.
Acakki 11:3 Ka gucako lok kekengi ni, "Wubin, wek watimu matafali, wawaŋgi woko matek." Ci gutiyo ki matafali ma ka got, ki odok macol lamwon kingi.
Acakki 11:4 Dok guwaco ni, "Wubin, wek wageru gaŋwa, ki ot ma wiye ocudo malo ogudo polo, wek wamiyu nyiŋwa oyweki, wek pe waket woko ata i wi lobo ducu."
Acakki 11:5 Ka Rwot olor piny ka neno gaŋ ki ot ma wiye ocudo malo ma litino pa dano gugero,
Acakki 11:6 Rwot owacci, "Nen, guribbe rok acel, ki lebgi bene acel; man aye pud acakki gin ma gibitiyo, dok gin ma gibitamo pi tiyone pe doŋ biloyogi.
Acakki 11:7 Wubin waloru piny, warub legbi woko, wek ŋat acel acel pe oniaŋ leb pa wadi."
Acakki 11:8 Kit meno Rwot okeyogi woko nia ki kunnu, guromo lobo ducu, ci guweko gero gaŋ meno.
Acakki 11:9 Mumiyo nyiŋe gucako ni Babel, pien kenyo aye Rwot orubo iye leb ducu ma i lobo, dok Rwot okeyogi woko nia ki kunnu, guromo lobo ducu.
Acakki 11:10 Man aye likwayo pa Cem. Ka Cem doŋ tye ki mwaka me ditte miya acel, ci onywalo Arpakcad munoŋo doŋ pii aluka okato mwaka aryo.
Acakki 11:11 Cem ori i ŋe nywalo Arpakcad mwaka miya abic, dok omedde ki nywalo awobe ki anyira bene.
Acakki 11:12 Ka Arpakcad doŋ otyeko ri mwaka pyeradek wiye abic, ci onywalo Cela.
Acakki 11:13 Arpakcad ori mwaka miya aŋwen ki adek ma doŋ otyeko nywalo Cela, dok omedde ki nywalo awobe ki anyira bene.
Acakki 11:14 Ka Cela doŋ otyeko ri mwaka pyeradek, ci onywalo Eber.
Acakki 11:15 Cela ori mwaka miya aŋwen ki adek ma doŋ otyeko nywalo Eber, dok omedde ki nywalo awobe ki anyira bene.
Acakki 11:16 Ka Eber doŋ otyeko ri mwaka pyeradek wiye aŋwen, ci onywalo Peleg.
Acakki 11:17 Eber ori mwaka miya aŋwen ki pyeradek ma doŋ otyeko nywalo Peleg, dok omedde ki nywalo awobe ki anyira bene.
Acakki 11:18 Ka Peleg doŋ otyeko ri mwaka pyeradek, ci onywalo Reu.
Acakki 11:19 Peleg ori mwaka miya aryo ki aboŋwen ma doŋ otyeko nywalo Reu, dok omedde ki nywalo awobe ki anyira bene.
Acakki 11:20 Ka Reu doŋ otyeko ri mwaka pyeradek wiye aryo, ci onywalo Cerug.
Acakki 11:21 Reu ori mwaka miya aryo ki abiro ma doŋ otyeko nywalo Cerug, dok omedde ki nywalo awobe ki anyira bene.
Acakki 11:22 Ka Cerug doŋ otyeko ri mwaka pyeradek, ci onywalo Nakor.
Acakki 11:23 Cerug ori mwaka miya aryo ma doŋ otyeko nywalo Nakor, dok omedde ki nywalo awobe ki anyira bene.
Acakki 11:24 Ka Nakor doŋ otyeko ri mwaka pyeraryo wiye aboŋwen, ci onywalo Tera.
Acakki 11:25 Nakor ori mwaka miya acel ki apar wiye aboŋwen ma doŋ otyeko nywalo Tera, dok omedde ki nywalo awobe ki anyira bene.
Acakki 11:26 Ka Tera doŋ otyeko ri mwaka pyerabiro, ci onywalo Abram, Nakor ki Karan.
Acakki 11:27 Man aye likwayo pa Tera. Tera onywalo Abram, Nakor ki Karan; Karan onywalo Lot.
Acakki 11:28 Karan okwoŋo to ki wonne Tera i lobo ma yam ginywale iye, i gaŋ me Ur pa jo Kaldaya.
Acakki 11:29 Ci Abram ki Nakor gunyomo mon; dako pa Abram nyiŋe Carai, dako pa Nakor nyiŋe Mirika, en aye nya pa Karan won Mirika ki Icika.
Acakki 11:30 Onoŋo Carai lalur, pe tye ki latin mo.
Acakki 11:31 Tera otero wode Abram, ki Lot wod pa Karan, ma lakware, ki Carai ci-wode, dako pa Abram, ci gudak woko ki i Ur, gaŋ pa jo Kaldaya, gucito kacel kun gikemo lobo Kanaan; ento ka guo i Karan, koŋ gudikke kenyo.
Acakki 11:32 Nino me kwo pa Tera oromo mwaka miya aryo ki abic; ka Tera oto i Karan.
Acakki 12:1 Rwot owaco bot Abram ni, “A woko ki i lobo tuwu, ki i kakawu, ki i paco pa woru, ci icit i lobo ma abinyutti.
Acakki 12:2 Abimiyi idoko rok madit, abimiyi gum bene, abimiyo nyiŋi bedo dit, pien ibibedo lakelgum.
Acakki 12:3 Abimiyo gum i kom jo ma leggi gum, abiceno ŋat mo ma biceni; dok piri en aye kaka ducu ma wi lobo bilimo iye gumgi.”
Acakki 12:4 Kit meno Abram ocako wot, macalo Rwot ocike; ki Lot bene owoto kacel kwede. Abram onoŋo doŋ tye ki mwaka me ditte pyerabiro wiye abic i kare ma en a kwede ki i Karan.
Acakki 12:5 Abram ocito ki dakone Carai, ki Lot latin pa ominne, ki lwak limgi ducu ma gucoko kacel, ki lwak jo ducu ma gucokke botgi ki i Karan; gutiŋo wot me cito i lobo Kanaan. Ka doŋ gutyeko o i lobo Kanaan,
Acakki 12:6 Abram obaro dye lobo obino i kabedo ma i Cekem, nio wa i te yat kworo me More. I kare meno onoŋo jo Kanaan aye gitye i lobo meno.
Acakki 12:7 Ci Rwot dok onen bot Abram kun wacce ni, “Abimiyo lobo man bot likwayi.” Ocano keno tyer kunnu pi Rwot ma onen bote-ni.
Acakki 12:8 Ka dok odak woko ki kunnu, okobo i te got ma tye yo tuŋ wokceŋ me Betel, oguro iye kemane, kun weko Betel yo tuŋ potoceŋ, ki Ai yo tuŋ wokceŋ; dok ocano keno tyer pi Rwot kunnu, ci olwoŋo iye nyiŋ Rwot.
Acakki 12:9 Abram dok okobo, omedde ki wotte yo tuŋ Negeb . Abram i lobo Ejipt
Acakki 12:10 Kec onoŋo opoto i lobo, omiyo Abram owoto piny i Ejipt, wek koŋ ebed kunnu, pien kec onoŋo doŋ lyet twatwal i lobo.
Acakki 12:11 I kare ma cok donyo i Ejipt, owaco bot dakone Carai ni, “Aŋeyo ni in i dako ma nen mwonya;
Acakki 12:12 ka Luejipt gibineni, ci gibiwacci, ‘Man dakone’; ci gibineka woko, ento gibiweki makwo.
Acakki 12:13 Wac ni, in lamera, ci gibibedo kweda maber piri, miyo abikwo piri.”
Acakki 12:14 Ka Abram otyeko donyo i Ejipt, ci Luejipt guneno dako meno mwonya matek twatwal.
Acakki 12:15 Ka ludito ma i kal pa Parao guneno, ci guboro pire bote, gutero dako wa i ot pa Parao.
Acakki 12:16 Ci omiyo Parao obedo maber ki Abram pi Carai: gikolle lim, romi, ki twoni; twoni kana, lwak opii ki aŋeca-gu, megi kana-gu, ki lwak kinaga-gu.
Acakki 12:17 Ento Rwot ocwalo cog two gemo mogo madoŋo i kom Parao ki jo ma i ode, pi Carai dako pa Abram.
Acakki 12:18 Omiyo Parao olwoŋo Abram bote, ci openye ni, “Itima kuman piŋo? Piŋo nene pe ititta atir ni en dakoni?
Acakki 12:19 Piŋo dok iwaco ni, ‘En lamera,’ omiya akwanyo, odoko dakona? Nen doŋ, dakoni ennu. Kwany icit kwede giri.”
Acakki 12:20 Parao ociko jone pire, ci gulwoke iyo, kacel ki dakone, ki lwak jami ducu ma yam tye bote.
Acakki 13:1 Kit meno Abram odwogo woko ki i Ejipt, en ki dakone, ki lwak jami ducu ma yam tye bote, kacel ki Lot, ci gutiro i Negeb.
Acakki 13:2 I kare meno onoŋo Abram odoko lalonyo dyaŋ mada, ki lim me ryal, ki jabu-gu.
Acakki 13:3 Okobo, omedde ki wotte nia ki i Negeb, odak wa Betel, ka ma yam koŋ okwono guro iye kemane, ma tye i kin Betel ki Ai,
Acakki 13:4 i kabedo ma yam okwoŋo caŋo iye keno tyer; ki kunnu aye dok Abram olwoŋo iye nyiŋ Rwot.
Acakki 13:5 Ki Lot ma yam onywako wot ki Abram, ceŋ tye ki romi ki dyaŋi-gu ki kema bene.
Acakki 13:6 Lobo onoŋo doŋ pe romo ka kwat pi gin aryo ducu; pien onoŋo gin ducu ciŋgi ki lim madwoŋ, ma pe romogi bedo kacel.
Acakki 13:7 Onoŋo mone doŋ tye i kin lukwa lim pa Abram ki lukwa lim pa Lot. I kare meno onoŋo jo Kanaan ki jo Periji aye gibedo i lobo meno.
Acakki 13:8 Abram ocako waco ki Lot ni, “Pe wawek mone obed i kin in ki an, ki i kin lukwa limmi ki lukwa limma, pien wan ot acel.
Acakki 13:9 Lobo man ducu pe ineno i nyimi ene? Ber ipokke giri woko keni ki i koma. Ka ibidok tuŋ acam, ci an abidok gira tuŋ acuc: ce ka in idok tun acuc, ci an abidok gira tuŋ acam.”
Acakki 13:10 Ci Lot ocako tiŋo waŋe malo, ka oneno nota Jordan ducu ma iye ki pii macalo poto pa Rwot, rom ki lobo Ejipt mudok yo tuŋ Joar; man yam otimme i kare ma Rwot peya ojwero Codom ki Gomora.
Acakki 13:11 Pienno Lot oyero gire pire kene lobo ducu ma yam tye i nota Jordan, ci Lot ocako dak yo tuŋ wokceŋ: kit meno gupokke woko kekengi.
Acakki 13:12 Abram obedo mere i lobo Kanaan, kun Lot kono bedo mere i kin gaŋi ma gitye i nota, ocako dak ki kemane nio wa Codom.
Acakki 13:13 Jo ma i Codom onoŋo jo maraco, balgi dwoŋ twatwal i nyim Rwot.
Acakki 13:14 Rwot oloko ki Abram ma doŋ onoŋo gutyeko pokke woko ki Lot ni, “Tiŋ waŋi malo, nen piny nia ki i kabedo ma it ye iye-ni, nen tuŋ acam ki tuŋ acuc, ki tuŋ wokceŋ ki tuŋ potoceŋ;
Acakki 13:15 pien lobo meno ducu ma ineno-ni abimiyone boti ki bot likwayi matwal.
Acakki 13:16 Abimiyo likwayi bedo pol ma rom ki apwa me ŋom; mumiyo ka ŋatti mo twero kwano wel apwa me ŋom, ci likwayi welgi bikwanne.
Acakki 13:17 Doŋ ia malo, iwot i dye lobo-ni, wek inen borre ki lacce, pien abimiyo boti.”
Acakki 13:18 Kit meno Abram okobo kemane, odak, obedo i te kworo me Mamre, ma tye i Kebron; dok ocano keno tyer pi Rwot kunnu.
Acakki 14:1 I kare pa Amrapel kabaka me Cinar, ki Ariok kabaka me Ellacar, ki Kedor-laomer kabaka me Elam, ki Tidal kabaka me Goyim,
Acakki 14:2 luker meno guribbe ka lweny i kom Bera kabaka me Codom, ki Birca kabaka me Gomora, ki Cinab kabaka me Adma, ki Cemeber kabaka me Jeboim, ki kabaka me Bela, en aye Joar.
Acakki 14:3 Mony man ducu guribbe ka lweny i nota me Ciddim, en aye nam me Kado.
Acakki 14:4 Gubedo i te loc pa Kedor-laomer pi mwaka apar wiye aryo, ento gujemo woko i mwaka me apar wiye adekke.
Acakki 14:5 I mwaka me apar wiye aŋwenne, Kedor-laomer ki luker ma yam gitye kwede gubino dok guero lweny, ci guloyo jo Repaim i Aciterot-Kamaim, ki jo Jujim i Kam, ki jo Emim i Cave-Kiriataim,
Acakki 14:6 ki jo Kori i lobo godi megi me Ceir, nio wa i El-paran i waŋ apokki lobo ma tuŋ tim;
Acakki 14:7 ka dok gudwogo cen, gucito wa i En-micipat, en aye Kadec, guloyo lobo ducu pa jo Amalek, ki jo Amor bene ma gibedo i Kajajon-tamar.
Acakki 14:8 Ka dok kabaka me Codom, kabaka me Gomora, kabaka me Adma, kabaka me Jeboim, ki kabaka me Bela, ma co, aye Joar, gucito guero lweny i nota me Ciddim,
Acakki 14:9 i kom Kedor-laomer kabaka me Elam, ki Tidal kabaka me Goyim, ki Amrapel kabaka me Cinar, ki Ariok kabaka me Ellacar, luker aŋwen guribbe ka lweny i kom luker abic.
Acakki 14:10 Nota me Ciddim onoŋo tye iye bur odok macol; ka luker me Codom ki me Gomora guriŋo woko, jo mukene gupoto i bur meno, ki jo mukene mudoŋŋe guriŋo, gularo i got.
Acakki 14:11 Ci merok guyako jami pa jo Codom ki Gomora ducu, ki camgi ducu, gumol, gucito kwede,
Acakki 14:12 guyako bene Lot latin pa omin Abram, ma onoŋo obedo i Codom, ki jamine ducu, guwoto kwede woko.
Acakki 14:13 Ci dano acel mo ma obwot oriŋo, obino otito ki Abram ma Laibru, ma onoŋo bedo i te kworo pa Mamre, ma en Laamor, omin Ecikol ki Aner; gin yam gucikke pi ribbe ki Abram.
Acakki 14:14 Ka Abram owinyo ni watgi mony oyako woko, ci oywayo monnye, ka otelo wi jo mupwonyo lweny ma ginywalogi i pacone, jo ma giromo miya adek ki apar wiye aboro, ci olubo korgi nio wa i Dan.
Acakki 14:15 En opoko i monnye i dyewor; gucako poto i komgi, en ki luticce, ci guryemogi nio wa i Koba, i tuŋ acam me Damaciko.
Acakki 14:16 Ka oyako jami ducu, odwogo kwede, kacel ki watgi Lot, jamine ducu ki mongi ki lwakgi ducu. Melkijedek olamo gum i kom Abram
Acakki 14:17 Ka doŋ odwogo ki ka ma en oloyo iye Kedor-laomer ki Luker ma gitye kwedeni, ci kabaka me Codom ocito ka ŋolo wiye i waŋa yo wa i nota me Cave, ma en aye Nota pa Kabaka.
Acakki 14:18 Melkijedek kabaka me Calem okelo iye mugati ki koŋo vino; en aye onoŋo ajwaka pa Lubaŋa Mamalo Twal.
Acakki 14:19 Olamo gum i kome kun waco ni, “Lubaŋa Mamalo Twal ma laket polo ki lobo omi gum i kom Abram;
Acakki 14:20 gipwo Lubaŋa Mamalo Twal ma omiyo lumerokki i ciŋi!” Ci Abram omiye dul acel me apar me jami ducu ma en oyako.
Acakki 14:21 Kabaka me Codom dok owaco ki Abram ni, “Miya mera dano aye ater, ento in iter giri jami ducu obed meri.”
Acakki 14:22 Ento Abram odok iye bot kabaka me Codom ni, “Doŋ atyeko kwoŋo kwoŋ woko bot Rwot Lubaŋa Mamalo Twal, ma laket polo ki lobo-ni,
Acakki 14:23 ni, pe abigamo gin mo ki boti kadi latin uci, nyo del war mo, nyo gin mo i kin jami ma meri-ni, wek pe ibed ka wacci, ‘Amiyo Abram olony.’
Acakki 14:24 Pe dok abigamo gin mo, doŋ agik ki gin ma awobe gucamo-ni, ki dul lim ma apoko ki jo ma gucito kweda-ni; wek doŋ Aner, ki Ecikol Mamre guter jamigi gigi.”
Acakki 16:1 Carai dako pa Abram pe omedo ki nywalle latin mo, dok en onoŋo tye ki aŋecane ma anyira Ejipt ma nyiŋe Agar.
Acakki 16:2 Carai owaco ki Abram ni, “Nen, macalo Rwot ogeŋa nywalo latin mo-ni, cit idony i wi aŋecana, wek gwok nyo abinoŋo iye latin mo ma en binywalo.” Ci Abram owinyo dog Carai.
Acakki 16:3 Kit meno, i kare ma Abram otyeko bedo i lobo Kanaan mwaka apar, Carai dako pa Abram otero Agar anyira Ejipt ma aŋecane, omiye bot cware Abram wek obed dakone.
Acakki 16:4 Ocako bedo ki Agar, ci Agar ogamo ic. Ka Agar oneno ni doŋ egamo ic, ocako gayo Carai ki waŋ me cac.
Acakki 16:5 Carai owaco ki Abram ni, “Kipwola mupoto i koma odok meri! Amiyo aŋecana i kori; ka en oneno ni doŋ egamo ic, ci ocako gayo an ki waŋ me cac. Myero Rwot doŋ oŋol kop mapol i kin in ki an!”
Acakki 16:6 Ento Abram ogamo dog Carai ni, “Nen, aŋecani tye Dok i tweroni giri, in itim giri kit ma imito i kome.” Omiyo Carai ocako timme aromaroma, nio ka olwi, oriŋo woko ki bote.
Acakki 16:7 Lamalaika pa Rwot onoŋe i waŋ it mo ma i dye tim; it meno tye i yo ma cito Cur.
Acakki 16:8 Obino openye ni, “Agar, aŋeca pa Carai, in mono ia ki kwene kaa, dok icito wa kwene kaa?” En ogamo ni, “An alwi ariŋo Carai, min ot ma abedo i ode.”
Acakki 16:9 Lamalaika ogamo ni, “Dok cen bot min ot meno, ci iwore.”
Acakki 16:10 Lamalaika pa Rwot dok omedo lok ni, “An abimiyo likwayi nya mapol twatwal, ma ŋatti mo pe romo kwano welgi pi polgi.”
Acakki 16:11 Dok lamalaika pa Rwot omedde ka wacce ni, “Nen, igamo ic, ibinywalo latin laco, dok ibicako nyiŋe Icmael; pien Rwot obedo ka neno aromani.
Acakki 16:12 En bibedo dano ma cal ki kana me tim, en bitugge i kom dano ducu, ki dano ducu bene bitugge i kome; en bibedo i kabedone pat kun pyem ki utmegine ducu.”
Acakki 16:13 Ci Agar ocako nyiŋ Rwot ma oloko kwede ni, “In Lubaŋa ma neno.” Onoŋo en owacci, “An atyeko neno Lubaŋa ada, aneno en ci pud atye makwo gira?”
Acakki 16:14 Mumiyo nyiŋ waŋ it meno gicako ni, Beer-lakai-roi; ma tye i kin Kadec ki Bered.
Acakki 16:15 Agar onywalo ki Abram latin laco; Abram ocako nyiŋ latinne ma Agar onywalo ni Icmael.
Acakki 16:16 Abram onoŋo tye ki mwaka me ditte pyeraboro wiye abicel i kare ma Agar onywalo Icmael.
Acakki 17:1 Ka Abram onoŋo tye ki mwaka me ditte pyeraboŋwen wiye aboŋwen ci Rwot onen bot Abram kun wacce ni, “An Lubaŋa Matwero-ducu, bed i nyima laboŋo bal mo,
Acakki 17:2 ci abiketo gicikkena i kin an ki in, dok abimiyi inya mapol twatwal.”
Acakki 17:3 Abram oryebbe piny i nyime; Lubaŋa owacce ni,
Acakki 17:4 “Nen, gicikkena amini eno, in ibibedo kwaro rok mapol.
Acakki 17:5 Nia tin nyiŋi pe dok bibedo Abram , ento nyiŋi bibedo Abraim , pien aketo in wek ibed kwaro rok mapol.
Acakki 17:6 Abimiyi inya twatwal; abimiyi idoko rok mapol, ki luker bene gibia ki i komi.
Acakki 17:7 Dok abimoko gicikkena i kin an ki in ki likwayi ma bilubi, ki i yalwakgi ducu, me bedo gicikke ma bedo matwal, wek abed Lubaŋani, ki Lubaŋa pa likwayi ma bilubi bene.
Acakki 17:8 Dok abimiyo boti ki bot likwayi ma bilubi lobo ma ibedo iye-ni macalo welo, en aye lobo ducu me Kanaan, wek obed mewu matwal; dok an aye abibedo Lubaŋagi.”
Acakki 17:9 Ka Lubaŋa dok owaco bot Abraim ni, “Ki tuŋ boti, in ibigwoko gicikkena, in ki likwayi ducu ma bilubi, ki yalwakgi ducu.
Acakki 17:10 Man aye gicikkena, ma wubi gwoko, i kin an ki in ki likwayi ma bilubi: Gibiliro litino awobe ducu ma i kinwu.
Acakki 17:11 Wubiliro del kom nyimwu me co woko, wek obed gin ma nyuto gicikkena i kin an ki wun.
Acakki 17:12 Latin laco ma romo nino aboro gibiliro del kom nyime; co ducu gibilirogi i yalwak ki yalwakgi ducu, nia i kom litino ma ginywalogi i pacowu, nio kom litino ma wuwilo awila ki limwu ki bot lurok bene, ma pe wunywalogi anywala.
Acakki 17:13 Gin ducu ma ginywalogi i pacowu, ki ma giwilogi awila ki limwu, ducu gibilirogi, wek gicikkena obed i del kom nyimwu, wek obed gicikke ma bedo matwal.
Acakki 17:14 Ka laco mo onen ma pe giliro del kom nyime me co, waŋe birwenyo woko ki i kin lutugi, pien oturo gicikkena.”
Acakki 17:15 Ka Lubaŋa dok owaco ki Abraim ni, “Lok ma dok tuŋ bot Carai, dakoni, pe dok gibilwoŋo nyiŋe ni Carai, ento nyiŋe doŋ bibedo Cara .
Acakki 17:16 Abimiye gum, dok makato ducu abimiyo en nywalli latin laco; abimiye gum, en bibedo min rok mapol, ki luker pa rok mapol gibia ki i kome.”
Acakki 17:17 Ci Abraim opoto piny aryeba ic ki nyero, kun tamo gire kekene ni, “Dano ma ditte doŋ romo mwaka miya kulu aye dok binywalo latin? Ki Cara bene ma ditte doŋ romo mwaka pyeraboŋwen ku lu dok binywalo latin?”
Acakki 17:18 Abraim ocako waco bot Lubaŋa ni, “Myero Icmael aye doŋ obed makwo i nyimi!”
Acakki 17:19 Lubaŋa owacce ni, “Pe gire, ento dakoni Cara aye binywalli latin laco, dok ibicako nyiŋe Icaka, dok abimoko gicikkena kwede wek obed gicikke ma bedo matwal bot Likwaye ducu ma bilube.
Acakki 17:20 Ki ma dok tuŋ bot Icmael bene, atyeko winyo in, ci nen, abimiye gum, abimiyo en binywal dok nya mapol twatwal; en bibedo kwaro luker apar wiye aryo, abimiye bedo rok madit.
Acakki 17:21 Ento abimoko gicikkena ki Icaka, latin ma Cara aye binywalli i kare macalo man i mwaka ma bino.”
Acakki 17:22 Ka Lubaŋa doŋ otyeko lok ki Abraim, ci oa woko ki bote, odok malo.
Acakki 17:23 Abraim otero Icmael ki lwak opii ducu ma ginywalogi i ode, nyo ma giwilogi ki lim, co ducu ma gitye i kin litino ma i ot pa Abraim, ci oliro del kom nyimgi me co woko i nino meno kikome, kit macalo Lubaŋa ocike kwede.
Acakki 17:24 Ka Abraim onoŋo tye ki mwaka me ditte pyeraboŋwen wiye aboŋwen en aye gicako Liro iye del kom nyime.
Acakki 17:25 Ki wode Icmael onoŋo doŋ tye ki mwaka me ditte apar wiye adek ka gicako Liro del kom nyime.
Acakki 17:26 I nino meno kikome en aye Abraim ki wode Icmael giliro iye del kom nyimgi,
Acakki 17:27 kacel ki jo ducu ma gitye i ode, litino ma ginywalo i ode, ki jo ma giwilogi ki lim ki bot lurok; gin bene gilirogi kacel kwede.
Acakki 18:1 Rwot dok onen bot Abraim i te kworo ma tye i Mamre, ma onoŋo obedo i dog kemane i kare ma piny Lyet.
Acakki 18:2 Otiŋo waŋe malo, ci oneno jo adek gucuŋ i nyime. Ka onenogi, oriŋo nia ki i dog kema, ocito ka ŋolo wigi, ci oryebbe piny i ŋom,
Acakki 18:3 kun wacci, “Laditta, ka gum okaya i nyimi, pe ikat an laticci akata.
Acakki 18:4 Wek koŋ gikel pii mo matitidi, wek wulwok ki tyenwu, ka doŋ wuywe i te yat-ti,
Acakki 18:5 dok acito ka omo kwon mo manok wek wubwol ki dogwu, ka doŋ wucak kato giwu, macalo doŋ wubino bota-ni.” Ci gin gugamo ni, “Citim kit ma iwaco-ni.”
Acakki 18:6 Abraim orune ocito bot Cara i kema, owacce ni, “Job moko mapwotte ma romo adita adek, inywan, ited capat matitino.”
Acakki 18:7 Abraim oriŋo i idwol, okwanyo wod twon ma riŋone pud yom mamit, omiyo bot awobine, ci oyubo oyotoyot.
Acakki 18:8 Ka okelo cak lukulu ki cak malibo, ki dek riŋo ma gitedo, oketo i nyimgi; en ocuŋ i ŋetgi ka konyogi, i te yat, kun gicamo.
Acakki 18:9 Gupenye ni, “Dakoni Cara kono tye kwene?” En ogamo ni, “En tye i kema.”
Acakki 18:10 Owacci, “Abidwogo boti i kare me cwir, ma noŋo dakoni Cara doŋ tye ki wode.” Cara onoŋo tye ki i ŋeye i dog kema, winyo lokgi.
Acakki 18:11 I kare meno onoŋo Abraim ki Cara mwaka me ditogi doŋ dwoŋ: dok Cara onoŋo doŋ pe neno dwe macalo mon wadigi.
Acakki 18:12 Mumiyo Cara onyerre kekene, kun wacci, “Ma doŋ ati, aloc woko, ki cwara bene doŋ oti, oloc woko, dok wabinoŋo yomcwiny odye?”
Acakki 18:13 Rwot owaco bot Abraim ni, “Cara onyero mono piŋo, ma wacci, ‘An mono dok abinywalo latin, ma kombeddi doŋ ati woko-ni?’
Acakki 18:14 Tye gin mo matek ma loyo Rwot? Ka kare oromo ci abidwogo dok kany, i dye cwir, anoŋo Cara doŋ tye ki wode.”
Acakki 18:15 Ento Cara okwero woko kun waco ni, “An pe anyero gira.” Ogamo doge ni, “Pe, ento me nyero aye inyero.” Abraim olego pi Codom
Acakki 18:16 Ka jo meno gucako a woko ki kunnu, ci guneno yo tuŋ Codom; ci Abraim olwokogi iyo.
Acakki 18:17 Rwot owacci, “Myero akan gin ma acito ka tiyone woko bot Abraim kulu,
Acakki 18:18 macalo Abraim obedoko rok madit ki matek, ma rok ducu ma i wi lobo gibilimo gum ki i kome?
Acakki 18:19 Pe; an doŋ atyeko yero en, wek ocik litinone ki jo ma i ode ma gibilube gumok ka lubo korayo pa Rwot ma gitiyo gin ma tye atir kun giŋolo bene kop atir; wek lacen Rwot omi ki Abraim gin ma yam otyeko cikke kwede-ni.”
Acakki 18:20 Ka doŋ Rwot owacce ni, “Pien koko i kom Codom ki Gomora doŋ okato kare, ki balgi doŋ dwoŋ twatwal,
Acakki 18:21 abicito botgi wek acinen ka ada gitye ka tiyo kit ma koko i komgi owinnye kwede bota-ni; ka pe, ci abiŋeyo.”
Acakki 18:22 Kit meno gulokke, gucako wot me kemo i Codom; ento Abraim pud ocuŋ i nyim Rwot aye.
Acakki 18:23 Lacen Abraim onyiko bote cok, owacci, “In ada ibityeko jo ma kitgi atir kacel ki jo maraco?
Acakki 18:24 Ka gwok nyo jo ma kitgi atir binoŋŋe pyerabic i gaŋ meno, ci ibityeko kabedo meno woko, pe ibijalo gaŋ meno pi jo pyerabic ma kitgi atir ma gitye iye-ni?
Acakki 18:25 Pe kumene! In pe myero inek jo ma kitgi atir kacel ki jo maraco, kun imiyo jo ma kitgi atir bene bedo rom ki jo maraco. Laŋolkop me lobo ducu pe bitimo gin ma nen, atir, bo?”
Acakki 18:26 Rwot ogamo ni, “Ka anoŋo i Codom jo ma kitgi atir pyerabic ma tye i gaŋ meno, abijalo kabedo meno ducu pigi.”
Acakki 18:27 Abraim ogamo dok ni, “Nen, an doŋ adyerre me lok kwedi, in Rwot, an mera apwa ki buru mamwa.
Acakki 18:28 Gwok nyo ka ce birem jo abic me romo jo pyerabic? Ci ibityeko gaŋ meno ducu woko pi jo abic murem-mi?” Ogamo ni, “An pe abityekone ka ce anoŋo kunnu jo pyeraŋwen wiye abic.”
Acakki 18:29 Dok onwoyo aye, owacci, “Ce ka ibinoŋo kunnu jo pyeraŋwen keken kono?” Ogamo ni, “Pi jo pyeraŋwen-ni pe abitimo iye gin mo.”
Acakki 18:30 Dok owacci, “Pe kiniga omaki, in Rwot, an abilok doki. Ka ce binoŋŋe kunnu jo pyeradek kono?” En ogamo ni, “Pe abitimo ce abinoŋo kunnu jo pyeradek.”
Acakki 18:31 En dok owacci, “Nen, an doŋ adyerre me lok kwedi, in Rwot. Gwok nyo jo pyeraryo binoŋŋe kunnu kono?” Ogamo ni, “Pi jo pyeraryo-nu pe abityeko gaŋ.”
Acakki 18:32 Dok onwoyo aye ni, “Pe kiniga omaki, in Rwot, an abilok doki tyen acel keken. Gwok ka ibinoŋo kunnu jo apar keken kono?” Ogamo ni; “Pi jo apar-ri pe abitye kone.”
Acakki 18:33 Ci doŋ Rwot ocako cito, ka doŋ otyeko lok ki Abraim; ci Abraim odok gire i kabedone.
Acakki 19:1 Lumalaika aryo gubino i Codom otyeno; gunoŋo Lot obedo piny i dog gaŋ me Codom. Ka Lot onenogi, ci oa malo, ocito ka jologi, oryebbe, okulo waŋe piny i ŋom,
Acakki 19:2 kun wacci, “Luditona, alegowu, wulokke, wudwog kany, wudony i oda an laticwu, wubed iye nino acel, wulwok iye tyenwu, ci doŋ wubia giwu odiko con, wucito i yo wotwu.” Gugamo ni, “Pe; piny biru ki wan i dye gaŋ, kany.”
Acakki 19:3 En odiyogi ki tek mada, ci gulokke, gudonyo i ode; otedogi karama, omyenogi kwon ma pe girubo iye tobi, ka gucamo.
Acakki 19:4 Ento ma pud peya gubuto piny, lwak co ma i gaŋ, jo me Codom, awobe wa ki ludito bene, guteŋŋe woko ducu, gubino, gurumo ot woko.
Acakki 19:5 Gulwoŋo Lot, gupenye ni, “Jo ma gubino boti otyeno-ni gitye kwene? Kelgi woko botwa kany, wekwaŋene kwedgi.”
Acakki 19:6 Lot okato, ocito botgi i doggola, ci oloro doggola woko cut ki i ŋeye,
Acakki 19:7 kun waco ni, “Alegowu, utmega, pe wutim tim aranyi.
Acakki 19:8 Wunen, an atye kany ki anyirana aryo ma pud peya guŋene ki co. Wek gin aye akelgi botwu, wutimgi giwu kit ma wumito; ento pe wutim gin mo i kom jo man, pien doŋ gudonyo i oda.”
Acakki 19:9 Ento guwacci, “Nyik cen!” Ka doŋ guwacci “Nye man obino kany macalo labedo, dok mito doko laŋolkop ce? Wan koni doŋ watimi marac makato gin.” Ka gucako dille matek i kom Lot, kun ginyiko pi turo kika.
Acakki 19:10 Ento lumalaika meno gurwako ciŋgi, ci guywayo Lot gukelo i ot botgi, ci guloro doggola woko.
Acakki 19:11 Gucoro waŋ dano ma gudille ka i doggola-ni, ludito ki awobe bene, wangi ocor woko, gubedo ka paŋŋe ka yenyo doggola, ci guol woko ata.
Acakki 19:12 Jo meno gucako waco ki Lot ni, “In dok it ye ki jo mukene ma watwu kany bene? Macalo cog anyirani, ki litino awobe ki anyiragi, nyo ki ŋatti mo ma tye i gaŋ kany. Wua kwedgi woko ki i kabedo man;
Acakki 19:13 pien wayubbe me tyeko gaŋ man woko. Koko ma i kom jo ma gitye iye odoko dit i nyim Rwot, Rwot ocwalowa ni doŋ wabin, watyek woko.”
Acakki 19:14 Mumiyo Lot okato ocito, olwoŋo cog anyirane, ma onoŋo nene gimito nyomo anyirane-ni, kun wacci, “Wua woko ki i kabedo man, pien Rwot obetyeko gaŋ man woko.” Ento ki bot cog anyirane nen calo lok oree.
Acakki 19:15 Ka piny doŋ oru, Lumalaika guruyo Lot, kun giwacci, “A woko, icit ki dakoni ki anyirani aryo ma gitye kanynyi, wek pe ginekgi i can ma gibemiyo i kom gaŋ man.”
Acakki 19:16 Ento en obedo ka galle, mumiyo jo meno gumako ciŋgi, gupeyogi woko, en ki dakone ki anyirane aryo; Rwot obedo ki kica i komgi, gikelogi wa i ŋe gaŋ woko.
Acakki 19:17 Ka doŋ gukelogi woko, ci gucikogi ni, “Wuriŋ wular kwowu; pe wulokke wunen ŋewu, pe wugik i yo ka mo i nota, wuriŋ wular godi, wek pe wuto.”
Acakki 19:18 Lot owaco ki gin ni, “Aa, luditona;
Acakki 19:19 nen, an doŋ gum okaya ki botwu, dok wunyuto i koma kica madwoŋ pi Laro kwona; ento pe atwero riŋo nio wa i godi, miyo gin marac dok poto i koma, ci neka woko.
Acakki 19:20 Nen, gaŋ macokke loka ca, ma aromo riŋo alaro iye, dok gaŋŋe tidi mo. Wek ariŋ alar kunnu; pe gaŋŋe nen tidi twatwal? Wek alar kwona do!”
Acakki 19:21 Owacce ni, “Nen, gum meno dok amiyi bene aye; pe doŋ abibalo gaŋ ma iloko pire-ni.
Acakki 19:22 Doŋ irune oyoto, ilar kunnu; peya atwero timo gin mo nio ka io wa kunnu.” Mumiyo nyiŋ gaŋ meno gucako ni Joar.
Acakki 19:23 Ceŋ otuc ma onoŋo Lot donyo i Joar.
Acakki 19:24 Ci Rwot ocwalo gweŋ calfa ma mac oliyo woko, ocwer piny nia ki i polo, ocorre i kom Codom ki Gomora,
Acakki 19:25 obalo gaŋ meno woko, ki notane ducu, ki lwak jo ducu ma gibedo i gaŋi meno, ki gin ducu ma gidoŋo i ŋom.
Acakki 19:26 Ento dako pa Lot mudoŋ cen aŋec-ci, olokke oneno ŋeye, ci olokke odoko wir kado cut.
Acakki 19:27 Abraim oa odiko con, ci ocito i kabedo ma yam koŋ ocuŋ iye i nyim Rwot-ti.
Acakki 19:28 Ci obolo waŋe oneno yo tuŋ Codom ki Gomora, ki tuŋ lobo ducu ma i nota-nu, ci oneno yito ma duny i lobo-nu, macalo ruk mac mukur.
Acakki 19:29 Kit meno Rwot otyeko gaŋi ducu ma i nota i nino meno, ka Lubaŋa opo pi Abraim, omiyo okwanyo Lot woko, wek can pe opot i kome, i kare ma obalo gaŋ ma yam Lot obedo iye woko. Kwaro pa jo Moab ki jo Ammon
Acakki 19:30 Lot oa woko ki i Joar, ocito obedo i godi, kacel ki anyirane aryo-nu, pien onoŋo lworo bedo i Joar; odonyo obedo i boro, kacel ki anyirane aryo-nu.
Acakki 19:31 Nyare me kayone ocako waco bot laminne matidi ni, “Wonwa doŋ oteggi, pe tye laco mo i wi lobo ma bibino botwa ka bedo kwedwa i kit pa dano ma wi lobo-ni.
Acakki 19:32 Bin, wek wami wonwa koŋo vino, omati, ci wabibuto kwede, wek wanoŋ nyodo, wonwa aye onywal kwedwa.”
Acakki 19:33 Ka gumiyo wongi omato koŋo vino i dyewor meno cut, latin kayone ocito, obuto ki wonne, ma kun pe ŋeyo ka nyare obuto kwede, ki kare ma nyare oa kwede malo.
Acakki 19:34 Orwone latin kayone dok owaco bot matidine ni, “Nen, tin dyewor doŋ atyeko buto ki wora; wek dok wamiye omat koŋo vino tin dyewor, wek in dok icit ibut kwede, wek wanoŋ nyodo, wonwa aye onywal kwedwa.”
Acakki 19:35 Dok gumiyo wongi koŋo vino omato i dyewor meno bene; nyare matidi-ni dok oa, ocito obuto kwede; en pe oŋeyo ka nyare obuto kwede, ki kare ma nyare oa kwede malo.
Acakki 19:36 Kit meno anyira pa Lot aryonu ducu gunywal ki wongi.
Acakki 19:37 Kayone onywalo latin laco, ocako nyiŋe Moab; en aye odoko kwaro jo Moab nio wa kombeddi.
Acakki 19:38 Nyare matidine bene dok onywalo latin laco, ci ocako nyiŋe Ben-ammi; en aye odoko kwaro jo Ammon wa kombeddi.
Acakki 20:1 Abraim ocako wot me cito i lobo me Negeb ma tye i kin Kadec ki Cur, obedo i Gerar, ka ma otiro iye macalo labedo.
Acakki 20:2 Abraim ocako lok i kom dakone Cara ni, “En lamera.” Ci Abimelek kabaka me Gerar ocwalo jone guomo Cara.
Acakki 20:3 Ento Lubaŋa obino bote i waŋ lek dyewor, lok kom Cara, dako pa Abraim kun wacce ni, “Nen, in i dano ma lato, pien dako ma in iomo-ni dako ma cware tye.”
Acakki 20:4 Abimelek onoŋo peya obedo kwede; ci en ogamo ni, “Rwot, in mono ibineko rok mo ma pe obalo?
Acakki 20:5 Pe en aye gire otitta kun wacca ni, ‘Dako-ni lamera?’ Dako kikome bene owaco ni, ‘En omera.’ Atimo man ma cwinya leŋ, ki ciŋa bene pe obalo gin mo.”
Acakki 20:6 Lubaŋa dok owacce i waŋ lek ni, “Iyo, aŋeyo ni itimo kumeno ma cwinyi leŋ, ci onoŋo an aye abedo ka geni, oweko pe itimo bal mo i nyima; mumiyo pe aye in igudo kome.
Acakki 20:7 Doŋ idwok dako-ni bot cware gire; pien en lanebi, en bilego piri, ci ibikwo. Ento ka ikwero dwoko dako-nu bot cware, ber iŋe ni ibito woko ada, in ki jo ma i paconi ducu.”
Acakki 20:8 Abimelek oa malo odiko con, olwoŋo luticce ducu, otito botgi lok meno ducu, ci gubedo ki lworo madwoŋ.
Acakki 20:9 Ka Abimelek olwoŋo Abraim bote, owacce ni, “Itimowa kuman piŋo? Aballi gin aŋo, mumiyo in ikelo bal madit i koma ki i kom kerra? In itimo gin ma pe myero atiya i kom dano.”
Acakki 20:10 Ka dok Abimelek owaco bot Abraim ni, “Onoŋo mono itamo niŋo, mumiyo itimo kit man?”
Acakki 20:11 Abraim ogamo ni, “Lok mumiyo atiyo, pien onoŋo atamo ni, Lubaŋa pe gilworo i kabedo man, gibineka woko pi dakona.
Acakki 20:12 Ada mere lamera kikome, nya pa wora, ento pe latin pa maa kikome, ci odoko dakona.
Acakki 20:13 I kare ma Lubaŋa okwanya okwanya woko ki i paco pa wora, ma abedo ka wirre, acako wacce ni, ‘Pi kicani myero itima kit man: i kabedo ducu ma wabio iye, ibinyuta ni, Man omera.’ ”
Acakki 20:14 Ci Abimelek okelo romi ki twoni ki lwak opii ki lwak aŋeca, omiyogi bot Abraim, ci odwoko dakone Cara bote.
Acakki 20:15 Abimelek owacce ni, “Nen, lobona tye i nyimi en; bed ka ma imito.”
Acakki 20:16 Ki tuŋ bot Cara owacci, “Nen, atyeko miyo bot cwari cekel me ryal ma romo alip acel, pi waro kop woko ki i komi i waŋ dano ducu ma ibedo kwedgi, wek ibed laboŋo bal mo i komi.”
Acakki 20:17 Ka Abraim olego Lubaŋa, ci Lubaŋa ocaŋo Abimelek ki dakone bene, ki lwak aŋecane, ci gucako nywalo litino;
Acakki 20:18 pien onoŋo Rwot ogeŋo nyodo woko i ot pa Abimelek pi lok kom Cara, dako pa Abraim.
Acakki 21:1 Rwot dok olimo Cara kit ma con owaco, ci otime kit ma yam ociko kwede.
Acakki 21:2 Cara ogamo ic, ci onywalo latin laco ki Abraim, ma kun en doŋ oti woko, i kare ma yam Lubaŋa otitte pire-ni.
Acakki 21:3 Abraim ocako nyiŋ latin ma ginywalle, ma Cara aye onywalo-ni, ni Icaka.
Acakki 21:4 Abraim oliro wode Icaka ka doŋ otyeko nino aboro me ditte, kit ma yam Lubaŋa ocike kwede.
Acakki 21:5 Abraim onoŋo doŋ mwaka me ditte romo miya acel, ka doŋ wode Icaka ginywalo.
Acakki 21:6 Cara owacci, “Lubaŋa doŋ omiya anyero; wa ŋat ma biwinyo bene binyera.”
Acakki 21:7 Ci owacci, “Aŋa ma kono ceŋ owaco ki Abraim ni waŋ mo Cara bidoto latin? Nen ka doŋ anywalle awobi ma doŋ en oti, oloc woko.” Giryemo Agar ki Icmael woko
Acakki 21:8 Latin odoŋo, ci gijuke dot woko; Abraim otedo karama madit i nino ma gijuko iye Icaka dot-ti.
Acakki 21:9 Ento ka Cara oneno wod pa Agar ma anyira Ejipt, ma yam onywal ki Abraim, ka tuko ki latinne Icaka,
Acakki 21:10 en owaco bot Abraim ni, “Ryem aŋeca man ki wode, gucit woko, pien wod pa aneca-ni pe bibedo laleyo kacel ki woda Icaka.”
Acakki 21:11 Lok meno cwiny Abraim ocwer iye matek, en pi wode.
Acakki 21:12 Ento Lubaŋa owaco ki Abraim ni, “Pe cwinyi ocwer pi latin ki pi aŋecani; gin ducu ma Cara owacci, tim kit ma en otitti, pien litino pa Icaka aye gibilwoŋogi ni likwayu.
Acakki 21:13 Dok abimiyo wod pa aŋeca bene doko rok, pien en latinni.”
Acakki 21:14 Abraim opuk odiko con, okwanyo kwon ki opiro pii, omiyo Agar, olwoke otere i yo, ci oŋabo jami ki latinne i wi gwoke, ocwale kwede woko. Dako meno ocito gire, obedo ka lak ata i tim me Beer-ceba.
Acakki 21:15 Ka pii ma i opiro otum woko, ci opyelo latinne piny i te yat buŋa mo.
Acakki 21:16 Ka oweko latinne, ocito cen ka ma borre rom ki ka ma ka gibayo atero gik iye; pien owacci, “Pe myero anen to pa latinna.” En obedo i anyim kuca, ci latin odaŋŋe ki koko.
Acakki 21:17 Lubaŋa owinyo koko pa latin, lamalaika pa Rwot ocako lwoŋo Agar ki i polo, kun wacce ni, “Man lok aŋo Agar? Pe doŋ i lwor, pien Lubaŋa doŋ otyeko winyo dwan koko pa latin ki ka ma ipyele iye-ni.
Acakki 21:18 Doŋ ia malo, itiŋ latin, ci ikwake matek, pien abimiyo en doko rok madit.”
Acakki 21:19 Ka Lubaŋa oyabo waŋe, ocako neno waŋ pii; ci ocito otwomo, opiko i opirone poŋ, ka omiyo wode omato.
Acakki 21:20 Lubaŋa obedo ki latin meno; odoŋo, obedo i tim, odoko ladwar matek ki atero.
Acakki 21:21 Obedo i tim Paran; minne onyomme nya jo Ejipt. Abraim ki Abimelek gucikke
Acakki 21:22 I kare meno Abimelek ki ladit wi monnye Pikol guwaco bot Abraim ni, “Lubaŋa tye kwedi i gin ducu ma itiyo;
Acakki 21:23 kombeddi doŋ ikwoŋ kwoŋ kweda i nyiŋ Lubaŋa ni, pe ibiumo waŋa, kadi wa litinona ki likwaya bene; macalo an bene atimi ber-ri, in bene ibitima ber, ki lobona ma koni in labedo iye-ni.”
Acakki 21:24 Abraim ogamo ni, “Abikwoŋo.”
Acakki 21:25 Abraim ocako kok bot Abimelek pi waŋ pii mo ma onoŋo luticce gucerre woko kome.
Acakki 21:26 Abimelek ogamo ni, “An pe amedo ki ŋeyo ŋatti mo mutimo lakit lok-ku; in bene pe imedo ki titta lokke. Pe amedo ki winyo lokke nio wa tin!”
Acakki 21:27 Lacen Abraim okwanyo romi ki twoni, omiyogi bot Abimelek, ci gin jo aryo guketo gicikke i kingi.
Acakki 21:28 Abraim oyero bwoŋi romi abiro, oketogi pat.
Acakki 21:29 Abimelek owaco ki Abraim ni, “Bwoŋi romi abiro ma iketo pat-ti kono piŋo?”
Acakki 21:30 Ogamo ni, “Bwoŋi romi magi abiro ma ibigamogi ki i ciŋa-ni, ibiketogi pi bedo cadenna ma nyuto ni, an aye yam akwinyo waŋ pii man.”
Acakki 21:31 Mumiyo kabedo meno gilwoŋo ni Beer-ceba, pien onoŋo gin aryo ducu gukwoŋŋe iye ki kwoŋ.
Acakki 21:32 Kit meno guketo gicikke i Beer-ceba. Ka doŋ Abimelek ki Pikol ladit lawi monnye gua, gudok i lobo pa jo Piliciti.
Acakki 21:33 Abraim opito yat anaŋa i Beer-ceba, ci olwoŋo iye nyiŋ Rwot, Lubaŋa Mabedo Nakanaka.
Acakki 21:34 Abraim ori i lobo pa jo Piliciti kare malac.
Acakki 22:1 I ŋe lok meno ducu, Lubaŋa otemo Abraim kun wacce ni, “Abraim!” En ogamo ni, “Ana ene.”
Acakki 22:2 Owacce ni, “Kwany wodi Icaka, iter, en wodi acel keken, ma imaro-ni, wot kwede i lobo Moria, wek icit ityere kunnu, obed gitum awaŋa i kom got mo ma abititti ki kunnu.”
Acakki 22:3 Kit meno Abraim opuk odiko con, otweyo kom me bedo i wi kanane, okwanyo awobene aryo, ocito kwedgi, kacel ki wode Icaka; otoŋo yen me waŋo gitum, oa, okemo i kabedo ma Rwot otitte-ni.
Acakki 22:4 I ninome adekke, Abraim otiŋo waŋe, ci oneno kabedo meno ka maborbor.
Acakki 22:5 Ka Abraim owaco bot awobe aryo ma tiyo bote-ni ni, “Wun wubed koŋ kany kacel ki kana; an ki latin-ni wabicito anyim loka ca ka woro Lubaŋa, ka dok wabidwogo botwu.”
Acakki 22:6 Abraim otiŋo yen me lawaŋ gitum, ocibo i wi wode Icaka; en omako mac ki pala i ciŋe, ka gucako wot kacel.
Acakki 22:7 Icaka owaco bot wonne Abraim ni, “Wora!” En ogamo ni, “Aŋa ene, woda.” Ci owacce ni, “Nen ba, watye ki mac ki yen, ento romo me gitum tye kwene?”
Acakki 22:8 Abraim ogamo, owacce ni, “Lubaŋa aye bimiyo romo me gitumme, latinna.” Kit meno, gumedde gigi kacel ki wotgi.
Acakki 22:9 Ka guo i kabedo ma Lubaŋa yam otitte, ci Abraim ocano keno tyer, ka ocano yen i wiye, otweyo wode Icaka, ci opyelo i wi keno, obuto i wi yen.
Acakki 22:10 Abraim otiŋo ciŋe, okwanyo pala me neko wode.
Acakki 22:11 Lamalaika pa Rwot olwoŋe ki i polo, kun wacce ni, “Abraim! Abraim!” En ogamo ni, “An atye ene.”
Acakki 22:12 Owacce ni, “Pe iket ciŋi i kom latin-nu, pe itim gin mo i kome bene; doŋ tin atyeko niaŋ atir ni ilworo Lubaŋa, pien pe itwona wodi, wodi acel keken, nen imiya.”
Acakki 22:13 Abraim otiŋo waŋe malo, ci oneno nyok romo tye i ŋeye ma tuŋe omoko i agaba; Abraim ocito okelo nyok romo-nu, ci otyero me bedo gitum awaŋa ma ka wode.
Acakki 22:14 Abraim ocako nyiŋ kabedo meno ni, Rwot aye bimiyo; macalo giwaco nio wa onyo ni, “Gibimiyo wa i wi got pa Rwot.”
Acakki 22:15 Dok lamalaika pa Rwot olwoŋo Abraim nia ki i polo tyen me aryone kun waco ni,
Acakki 22:16 “Rwot owacci, Doŋ akwoŋŋe ki nyiŋa kekena ni, pi tim man, ma pe itwona wodi, ma kun en wodi acel keken-ni,
Acakki 22:17 abimiyi gum ada; abimiyo likwayi ginya mapol macalo lwak lakalatwe me polo, ma rom ki kweyo ma i dog nam Dok likwayi aye gibiloyo gaŋ pa merokgi;
Acakki 22:18 rok ducu ma i lobo gibilimo gumgi ki i kom likwayi, pien ityeko woro doga.”
Acakki 22:19 Lacen Abraim odok cen bot awobene, ka gua kunnu, gudok kacel kwedgi wa i Beer-ceba; Abraim obedo i Beer-ceba. Likwayo pa Nakor
Acakki 22:20 I ŋe lok meno ducu, gitero lok bot Abraim ni, “Nen, Mirika otyeko nywalo litino ki omeru Nakor:
Acakki 22:21 latin kayone Uj, ki Buj ominne, Kemuel won Aram,
Acakki 22:22 Keced, Kajo, Pildac, Jidlap, ki Becweri.”
Acakki 22:23 Becweri onywalo Labeka. Mirika onywalo Litino aboro ki Nakor omin Abraim.
Acakki 22:24 Dakone ma aŋeca, ma nyiŋe Reuma, onywalo bene Teba, Gakam, Takac ki Maaka.
Acakki 23:1 Cara ori mwaka miya acel ki pyeraryo wiye abiro; meno aye wel mwaka me kwo pa Cara.
Acakki 23:2 Cara oto i Kiriat-arba, ma en aye Kebron, ma i lobo Kanaan; Abraim odonyo i ot okumo, okoko Cara ki pig waŋe.
Acakki 23:3 Lacen Abraim oa woko ki i nyim lato, ocito owaco bot jo Kit ni,
Acakki 23:4 “An a welo, ma doŋ atyeko bedo i kinwu; wumiya dul lobo mo i kinwu ma bibedo kabedo me yiko dano, wek ayik iye dakona-ni, oa woko ki i waŋa.”
Acakki 23:5 Jo Kit gugamo dog Abraim ni,
Acakki 23:6 “Winy, laditwa; in laker madit i kinwa kany. Yik kom latoni i lyel maber ma iyero i kin lwak lyel mewa-ni: pe tye ŋatti mo ma i kinwa ma bitwonni lyelle, nyo ma bigeŋi ni pe iyik latoni iye.”
Acakki 23:7 Abraim oa malo, ci oryebbe i nyim jo Kit, ma wegi lobo-nu,
Acakki 23:8 kun wacogi ni, “Ka onoŋo wumito ayik latona wek oa woko ki i waŋa, wuwiny lokka, wulegga Epron ma wod pa Jokar,
Acakki 23:9 wek oye mina boro ma i Makpela, ma mere-ni, ma tye i wi agikki potone. Wek oŋolla welle kikome ma romo wilone, omi bota i nyimwu, obed mera me kabedo me yik.”
Acakki 23:10 I kare meno onoŋo Epron bene tye, obedo i kin jo Kit, ci Epron Lakit ogamo dog Abraim, ma jo Kit ducu giwinyo, kacel ki lwak ducu ma gibedo i gaŋ meno,
Acakki 23:11 kun waco ni, “Pe kumeno ladit, winy lokka; amini poto, dok amiyi wa ki boro ma tye iye-ni ki i nyim lutuwa ducu; yik iye kom latoni”
Acakki 23:12 Abraim dok oryebbe i nyim wegi lobo-nu,
Acakki 23:13 ka owaco ki Epron, ma wegi lobo ducu giwinyo ni, “Ento ka imito, ci winy lokka. Abimiyi wel lawil poto, in ibigamo lim ki i ciŋa, wek ayik iye kom latona.”
Acakki 23:14 Epron owaco bot Abraim ni,
Acakki 23:15 “Laditta, winy lokka ya; wel dul poto-nu romo cekel me ryal miya aŋwen, meno kono gin aŋo ki tuŋ boti ki an bene? Yik iye kom latoni.”
Acakki 23:16 Abraim owinyo dog Epron; ci opimo ki Epron wel ryal ma owaco i nyim jo Kit, ma romo cekel me ryal miya aŋwen kulu, kun pimo ki kidi mijan ma lucat-wil gipimo kwedeni.
Acakki 23:17 Kit meno poto pa Epron ma i Makpela-ni, ma yam tye tuŋe wokceg me Mamre, poto kacel ki boro ma yam tye i poto-nu, ki yadi ducu ma tye i pota-nu, ma gurumo dyere ducu, gimiyogi, gimokogi ducu
Acakki 23:18 me bedo pa Abraim, ki i nyim jo Kit ducu, kacel ki i nyim lwak ducu ma gibedo i gaŋ meno.
Acakki 23:19 Ka lok meno otum, Abraim oyiko dakone Cara i boro ma tye i poto Makpela yo tuŋ wokceŋ me Mamre, ma en aye Kebron, ma i lobo Kanaan.
Acakki 23:20 Lukit gumoko ni poto-nu, kacel ki boro ma tye iye, gubed pa Abraim me kabedo me yik.
Acakki 24:1 I kare ma Abraim doŋ oti, ma mwaka me ditte doŋ dwoŋ, dok onoŋo Lubaŋa doŋ otyeko miyo gum ki Abraim i gin ducu,
Acakki 24:2 ci Abraim owaco ki laticce ma tye i ode, ma onoŋo loyo jamine ducu, ma oteggi i kingi, ni, “Rwak ciŋi odony ki piny i te ema,
Acakki 24:3 wek ami ikwoŋ ki nyiŋ Rwot, Lubaŋa me polo ki lobo, ni, pe ibinyomo nyako mo bot woda ma i kin anyira Kanaan, ma abedo i kingi-ni,
Acakki 24:4 ento ibicito i lobo tuwa, i kakawa; en aye ibinyomo iye dako bot woda Icaka.”
Acakki 24:5 Laticce ogamo ni, “Gwok nyo dako aye pe biye bino kweda wa i lobo man; myero an aye adok ki wodi i lobo tuwu ma yam ibino, ia ki iye-ni?”
Acakki 24:6 Abraim owacce ni, “Nen maber ni, pe icito ki woda idwoko cen kunnu.
Acakki 24:7 Rwot Lubaŋa me polo ma yam okwanyo an ki i paco pa wora-ni, ki i lobo ma ginywala iye-ni, ma yam oloko kweda kun kwoŋŋa kwoŋ ni, ‘Abimiyo lobo man bot likwayi,’ en bicwalo lamalaikane i nyimi, ci ibinyomo dako bot woda nia ki kunnu.
Acakki 24:8 Ento ka dako aye pe oye bino kwedi, ci kwoŋŋa-ni pe bimaki; ento woda aye pe myero idok kwede cen kunnu.”
Acakki 24:9 Kit meno laticce orwako ciŋe, odonyo ki piny ki i te em laditte Abraim, ocako kwoŋo kwoŋ i kom lok meno.
Acakki 24:10 Laticce okwanyo kinaga pa rwode ma romo apar, ka ocako wot, kun otero bene jami mabeco mapatpat; ci oa me wot i Mecopotamia, i gaŋ pa Nakor.
Acakki 24:11 En omiyo kinaga orumo coŋgi piny i ŋe gaŋ ma cok ki waŋ pii i kin otyeno abwora, i kare ma mon gicito iye ka twomo pii.
Acakki 24:12 Ci olego ni, “Ai Rwot, Lubaŋa pa laditta Abraim, mi lok ducu owotta maber tin. Alegi inyut mar meri ma pe lokke i kom rwoda Abraim.
Acakki 24:13 Nen, acuŋ i ŋet waŋ pii en, ki anyira ma i gaŋ guebino bene ka twomo pii.
Acakki 24:14 Nyako mo ma abilege pii amata, ni, ‘Koŋ icib aguluni piny, wek imiya pii amati,’ ci nyako ma biwaco gire kene ni, ‘Koŋ imati, ka doŋ abimiyo kinagani bene gimato’, wek en aye obed nyako ma iyero pi laticci Icaka. Kit meno bimiyo aŋeyo ni; in doŋ inyuto ki laditta mar meri ma pe lokke-ni.”
Acakki 24:15 Ma pud peya otyeko lokke, ci nen, Labeka, nya pa Becweri, wod pa Mirika, dako pa Nakor, ma omin Abraim, otuc i waŋ pii ki agulu piine ma obolo i wi gwoke.
Acakki 24:16 Nyakone onoŋo neno mwonya twatwal, nyako ma ŋattt mo peya omako ciŋe. Ci nyako meno olor, odonyo i waŋ pii, otwomo pii opoŋo agulu piine, ka odwogo, okatti kwede woko.
Acakki 24:17 Latic meno oriŋo, oŋolle i kome, ci owacce ni, “Alegi ba, koŋ imiya pii ma i aguluni amati.”
Acakki 24:18 Nyako ogamo ni, “Koŋ imat, laditta”; en otugi tiŋo agulu piine i ciŋe, omiye omato.
Acakki 24:19 Ka otyeko, ci owaco gire kene ni. “Abitwomo pii, amiyo ki kinagani bene, nio ka gumato pii oromogi.”
Acakki 24:20 Oyotoyot oonyo pii i weer, ci oriŋo odok ka twomo pii i waŋ it, otwomo pii nio ka oromo kinaga ducu.
Acakki 24:21 Laco meno ociko waŋe i kome laliŋ, wek eniaŋ ka Rwot otyeko miyo luguma okaye i yo wotte-ni, nyo pe.
Acakki 24:22 Ka kinaga gutyeko mato pii, laco meno okwanyo atego um me jabu ma pekke romo nucu cekel, ki atego jabu aryo me ŋut ciŋ ma pekgi rom ki cekel apar me jabu, omiyo ki nyako meno
Acakki 24:23 kun penye ni, “In mono i nya pa ŋa? Kabuto mo twero noŋŋe piwa i gaŋ pa woru?”
Acakki 24:24 En ogamo ni, “An anya pa Becweri ma wod pa Mirika, ma onywalo ki Nakor.”
Acakki 24:25 Dok otitte ni, “Watye bene ki reŋ kal ki cam ma romo, wa kabuto bene noŋŋe.”
Acakki 24:26 Laco meno okula wiye piny, ci oworo Rwot,
Acakki 24:27 kun waco ni, “Gipwo Rwot, Lubaŋa pa laditta Abraim, ma pe oweko mar mere ma pe lokke, ki adane, i kom laditta. An bene, Rwot doŋ otyeko telo wiya, okela wa i ot ma i kaka pa laditta kikome.”
Acakki 24:28 Ci anyaka oriŋo otito lok mutimme ducu bot jo ma tye i ot pa minne.
Acakki 24:29 Labeka onoŋo tye ki ominne ma nyiŋe Laban. Ci Laban oriŋo ocito bot laco meno, wa i waŋ it.
Acakki 24:30 Ka oneno atego um, ki atego i ŋut ciŋ laminne, ki pi winyo lok pa laminne Labeka ni, “Laco-ni oloko bota kit man,” ci owoto bot laco-nu, nen, onoŋo ocuŋ cok ki kinagane i ŋet waŋ it.
Acakki 24:31 Owacce ni, “Bin wa i ot, pien Rwot otyeko miyi gum; piŋo dok icuŋ ki i ŋe gaŋ woko? Pien doŋ atyeko yubo ot ki kabuto pa kinaga bene.”
Acakki 24:32 Laco-ni obino, odonyo i ot; ka Laban ocako gonyo del woko ki i kom kinaga, omiyo reŋ kal ki cam bot kinaga, okelo pii lalwok tyene ki tyen jo ma owoto kwede.
Acakki 24:33 Ka gikelo cam gicibo i nyime wek ocam; ento en owacci, “An peya abicam, nio ka atito kit kwena ma giora kwede.” Ci ogamo ni, “Tit do.”
Acakki 24:34 Ci en otito ni, “An latic pa Abraim.
Acakki 24:35 Rwot otyeko miyo gum madit omako laditta, doŋ odoko dano madit, omiyo en olimo lim makwo, dyegi ki dyaŋi, ryal ki jabu, lwak opii ki lwak aŋeca, kinaga mapol, ki lwak kana.
Acakki 24:36 I kare ma laditta doŋ oteggi, ci Cara dako pa laditta ocako nywalo latin laco, en aye gimiye oleyo lim ducu ma en tye kwede.
Acakki 24:37 Laditta omiya akwoŋo kwoŋ, kun owacca ni, ‘Pe ibinyomo nyako mo bot woda ki i kin anyira Kanaan, i lobo ma abedo iye-ni;
Acakki 24:38 ento ibicito i ot pa wora, ki i kin lutuwa, en aye icinyom iye dako bot woda.’
Acakki 24:39 Ci agamo dog laditta ni, ‘Gwok nyo dako pe biye bino kweda kono.’
Acakki 24:40 Ento en odokka iye ni, ‘Rwot ma abedo alubo cikke-ni bicwalo lamalaikane nywako kwedi yo, ci luguma bikayi iyo wotti; in ibinyomo dako bot woda nia i ot pa wora kikome.
Acakki 24:41 Ci kwoŋŋa doŋ pe bimaki, ka doŋ icito bot lutuwa; ka ce gin aye pe gumiyi nyako, ci kwoŋŋa doŋ pe bimaki.’
Acakki 24:42 “Tin ka ao i waŋ pii, ci alego ni, ‘Ai Rwot, Lubaŋa pa laditta Abraim, ka tin ibimiyo luguma kaya i wotta man ma awoto iye-ni,
Acakki 24:43 ci nen, acuŋ i ŋet waŋ pii en; nyako mo ma bibino ka twomo pii, an abiwacce ni, “Alegi ba, miya pii mo ki aguluni amati,”
Acakki 24:44 nyako ma bigamo ni, “Koŋ Imati, dok abitwomo mukene pi kinagani bene,” en aye obed dako ma Rwot oyero me bedo dako pa wod pa laditta.’
Acakki 24:45 “I kare ma pud peya atyeko loko lok ma tye i cwinya, ci nen, Labeka otuc, mubolo agulu piine i wi gwoke, ci olor odonyo i waŋ pii, ka otwomo pii. Ci alege ni ‘Miya pii amat ba!’
Acakki 24:46 En otugi tiŋo agulu piine ki i wi gwoke kun waco ni, ‘Koŋ imati, ci abimiyo kinagani bene gimato.’ Ci an amato, ka en omiyo kinagana bene gumato.
Acakki 24:47 Dok apenye ni, ‘In kono i nya pa aŋa kaa?’ En ogamo ni, ‘An anya pa Becweri ma wod pa Nakor, ma Mirika aye onywalo.’ Kit meno an acako keto agit i ume, ki atego jabu i ŋut ciŋe ryoryo.
Acakki 24:48 Ka akulo wiya piny, aworo Rwot ci apwoyo Rwot, Lubaŋa pa laditta Abraim, ma otela i yo maber, omiya anoŋo nya pa omin laditta me atera bot wode.
Acakki 24:49 Kombeddi ka wubitic ki laditta ki mar ki ada, wutitta; ka pe bene wutitta; wek alokke adok yo tuŋ ciŋ acuc nyo tuŋ acam.”
Acakki 24:50 Laban ki Becweri gugamo ni, “Lok man oa ki bot Rwot; pe watwero dokki iye marac nyo maber.
Acakki 24:51 Nen, en Labeka tye i nyimi enno; in ikwany en, wuwot kwede, wek en ocit obed ci-wod pa laditti, macalo Rwot doŋ otyeko wacone.”
Acakki 24:52 Ka latic pa Abraim owinyo lok meno, ocako ryebbe piny i ŋom i nyim Rwot.
Acakki 24:53 Latic okelo lwak atego ryal ki atego jabu, ki lwak ginaruka, otiŋo omiyogi bot Labeka; ka dok omiyo ki ominne ki bot minne jami me wel.
Acakki 24:54 En ki jo ma gitye kwede gucako camo cam ki mat, ci gubuto nino acel kunnu. Ka gua malo odiko, ci olego ni, “Doŋ wucwala adok bot laditta.”
Acakki 24:55 Laban ki minne gugamo ni, “Wek koŋ anyaka obed kwedwa kare manok, ma romo ka nino apar; lacen en doŋ bicito gire.”
Acakki 24:56 Ogamo kun waco botgi ni, “Pe wugal wiya; macalo Rwot doŋ omiyo luguma okaya i wot man, wuwek doŋ acak wot, adok bot laditta.”
Acakki 24:57 Gugamo ni, “Koŋ walwoŋ nyako, wapenye.”
Acakki 24:58 Ka gilwoŋo Labeka, gipenyo kun giwacce ni “Ibiye wot ki laco man?” En ogamo ni “Abiwot.”
Acakki 24:59 Kit meno gucako cwalo nyagi Labeka ki lapidine, kacel ki latic pa Abraim ki jone.
Acakki 24:60 Gulamo gum i kom Labeka, kun giwacce ni, “Laminwa, bed min jo alip apar; ki likwayi gulo gaŋ pa lumerokgi!”
Acakki 24:61 Lacen Labeka ki lwak aŋecane gua, gucako wot, guito wi kinaga kun gilubo kor laco meno; kit meno latic meno ocako wot ki Labeka, kun gidok i yo tugi.
Acakki 24:62 Icaka onoŋo obino oa ki Beer-lakai-roi; i kare meno onoŋo en bedo i Negeb.
Acakki 24:63 Ka Icaka ocito woko i bar ka lwodo lok otyeno; ci otiŋo waŋe malo, oneno kinaga ka bino.
Acakki 24:64 Ka Labeka otiŋo waŋe malo, oneno Icaka, ci olor woko ki i wi kinaga, opye piny.
Acakki 24:65 Owaco ki latic ni, “Meno laco mene ma loka ca, ma woto i bar kun bino ka romo kwedwa-ni?” Latic ogamo ni. “En aye laditta-ni.” Labeka okwanyo boŋo oumme kwede.
Acakki 24:66 Latic otito bot Icaka lok ducu ma otimme.
Acakki 24:67 Icaka okelo Labeka i kema, ci obedo kwede, odoko dakone, kun mare bene. Kit meno cwiny Icaka ocako kwe ki i ŋe to pa minne.
Acakki 25:1 Abraim dok onyomo dako mukene, ma nyiŋe Ketula.
Acakki 25:2 En onywalle Jimran, Yokocan, Medan, Midian, Icibak ki Cua.
Acakki 25:3 Yokocan onywalo Ceba ki Dedan; litino awobe pa Dedan gin ene: Accurim, Letucim ki Leummim.
Acakki 25:4 Litino awobe pa Midian gin aye Epa, Eper, Kanok, Abida ki Eldaa. Gin ducu likwayo pa Ketula.
Acakki 25:5 Abraim omiyo jamine ducu bot Icaka.
Acakki 25:6 Ento litino awobe pa monne ma aŋeca Abraim opoko botgi mot bene, i kare ma pud en kwo; ci ocwalogi woko cen nia ki ka ŋet wode Icaka. Gudok tuŋ wokceŋ i lobo mudok tuŋ nyaŋo. Abraim oto, giyike
Acakki 25:7 Man aye wel nino me kwo pa Abraim; oromo mwaka miya acel ki pyeraryo wiye abic.
Acakki 25:8 Abraim oomo cwinye me agikkine, ci oto woko, ma mwakane doŋ dit, dano muteggi, ma doŋ oti, ci odok bot lutugi.
Acakki 25:9 Awobene Icaka ki Icmael guyiko kome i boro lyel ma i Makpela, ma i poto pa Epron wod pa Jokar, ma Lakit, tuŋ wokceŋ me Mamre,
Acakki 25:10 i poto ma yam Abraim owilo ki bot jo Kit. Giyiko Abraim kenyo, kacel ki dakone Cara.
Acakki 25:11 Lubaŋa ocako miyo gum ki Icaka ki i ŋe to pa wonne Abraim. Icaka ocako bedo i Beer-lakai-roi.
Acakki 25:12 Man aye likwayo pa Icmael wod pa Abraim, ma Agar aŋeca pa Cara, anyira Ejipt, onywalo ki Abraim.
Acakki 25:13 Man nyiŋ litino awobe pa Icmael, kun lubo kit ma ginywalogi kwede: Nebayot, en latin kayo pa Icmael; ki Kooar, Adbeel, Mibcam,
Acakki 25:14 Micima, Duma, Maca,
Acakki 25:15 Adad, Tema, Jetur, Napic ki Kedema.
Acakki 25:16 Man, aye awobe pa Icmael, nyiŋgi ene, kun lubo gaŋgi, ki kabedogi; gin luker apar wiye aryo macalo rokgi tye.
Acakki 25:17 Icmael yam ori wi lobo mwaka miya acel ki pyeradek wiye abiro; ci oomo cwinye me agikkine, oto woko, odok bot lutugi.
Acakki 25:18 Kabedogi yam ocakke nia ki Kavila nio wa i Cur mukemo tuŋ Ejipt ma dok tuŋ Aciria; en obedo i kabedone pat kun pyem ki utmegine ducu. Nywalo Ecau ki Yakobo
Acakki 25:19 Man aye likwayo pa Icaka, wod pa Abraim: Abraim onywalo Icaka,
Acakki 25:20 Icaka onyomo dakone Labeka kun onoŋo tye ki mwaka pyeraŋwen; Labeka yam nya pa Becweri ma jo Aram, ma i lobo Paddan-aram, lamin Laban ma jo Aram.
Acakki 25:21 Icaka ocako lego Lubaŋa pi dakone, pien onoŋo lalur; ci Rwot ocwako kor legane, ka dakone Labeka ogamo ic
Acakki 25:22 I kare ma litino gubedo ka twomme ki i iye, en owacci, “Ka ce gitimme kit meno, man nyuto gin aŋo?” Ci ocito ka penyo dog Rwot.
Acakki 25:23 Ka Rwot otitte ni, “Rok aryo aye gitye i ii, jo meno aryo-nu kingi bipokke woko ki i ii; acel bibedo oteka makato lawote, latin matidi aye biloyo latin kayo.”
Acakki 25:24 Ka kare me gonnyene oromo, ci litino rudi gunen i iye.
Acakki 25:25 Onywalo latin kayo ma kome kwar, kome ducu obedo ki yer calo boŋo yer; omiyo gicako nyiŋe ni Ecau.
Acakki 25:26 Lacen dok ginywalo ominne, kun ciŋe omako opuny tyen Ecau, omiyo gicako nyiŋe ni Yakobo. I kare ma ginywalo litino-nu onoŋo Icaka ditte doŋ romo mwaka pyerabicel. Ecau ocato dit me anywalline woko
Acakki 25:27 Awobe meno ka gudoŋo, ci Ecau obedo oken makwiri, ladwar i tim. Yakobo obedo lamwolo, kun bedo mere i kema mot.
Acakki 25:28 Icaka yam maro mere Ecau, pien onoŋo bedo ka camo ciŋe; ento Labeka dok onoŋo maro mere Yakobo.
Acakki 25:29 I kare ma Yakobo tye ka tedo dek ŋor, ci Ecau oa ki i tim, odwogo ma kec obwoye woko.
Acakki 25:30 Ecau olego Yakobo ni, “Miya dek ŋor mubok-ki acam, kec obwoya woko.” Pi lok meno omiyo gilwoŋo nyiŋe ni Edom .
Acakki 25:31 Yakobo owacce ni, “Koŋ icatta dit me anywallini.”
Acakki 25:32 Ecau ogamo ni, “An acok to woko; dit me anywalli kono konnye tye kwene?”
Acakki 25:33 Yakobo ogamo ni; “Koŋ icak ki kwoŋŋa kwoŋ.” Mumiyo en okwoŋŋe kwoŋ, ci ocato dit me anywalline woko bot Yakobo.
Acakki 25:34 Ka Yakobo omine kwon ki dek ŋor, ka ocamo, omato pii i wiye, ci oa malo, ocako wot ocito woko. Ecau ocayo dit me anywalline kit meno.
Acakki 26:1 Kec dok opoto i lobo aye, ma pat ki kec ma yam koŋ opoto i kare pa Abraim ca. Ka Icaka ocito i Gerar, bot Abimelek kabaka Piliciti.
Acakki 26:2 Ci Rwot onen bote kun wacce ni, “Pe icit i lobo Ejipt; ber ibed i lobo ma abititti.
Acakki 26:3 Koŋ ibed i lobo man, an bene abibedo kwedi, abimiyi gum; pien lobo man ducu abimiyo boti ki bot likwayi, dok abicobo kwoŋ ma yam akwoŋo bot woru Abraim.
Acakki 26:4 Abimiyo likwayi nya mapol macalo lwak lakalatwe me polo, abimiyo likwayi lobo man ducu; dok rok ducu ma wi lobo gibilimo gumgi ki i komgi;
Acakki 26:5 pien yam Abraim oworo doga, kun cobo cikka ki gin ma aciko ducu.”
Acakki 26:6 Icaka obedo i Gerar.
Acakki 26:7 Ka jo kunnu gupenye lok kom dakone, en ogamo ni, “En lamera”; pien olworo waco ni, “Dakona”, kun tamo ni, “Wek wegi lobo pe guneka woko pi Labeka”; pien onoŋo nen mwonya mada.
Acakki 26:8 Ka doŋ odikke kunnu kare malac, ci Abimelek kabaka pa jo Piliciti oneno Icaka ki i waŋ dirica ka obedo ka tuko ki dakone Labeka.
Acakki 26:9 Abimelek ocako lwoŋo Icaka owacce ni, “Nen, man dakoni; piŋo in kono nene iwacci, ‘En lamera’?” Icaka odokke iye ni, “Pien onoŋo atamo ni, ‘Wek pe guneka woko pire.’ “
Acakki 26:10 Abimelek ogamo ni, “Itimowa kuman piŋo? Ka nene dano mo obuto ki dakoni, kono ikelo bal i komwa nono.”
Acakki 26:11 Abimelek ocako juko lwakke ducu, kun waco ni, “Dano mo ka ogudo kom laco man, nyo dakone, gibineke woko.”
Acakki 26:12 Icaka ocoyo poto i lobo meno; ci okayo cam ma dodo tyen miya i mwakanu. Rwot aye omiye gum,
Acakki 26:13 dano-nu odoko lalonyo, obedo ka medde ki limo jami, nio ka odoko twon lalonyo.
Acakki 26:14 Olimo lim madwoŋ makwo, dyaŋi ki dyegi, ci gaŋŋe opoŋ ki lwak dano, omiyo nyeko omako jo Piliciti i kome.
Acakki 26:15 Onoŋo jo Piliciti gujuko waŋ it guculo woko ducu ki lobo, ma con lutic pa wonne aye yam gukwinyo i kare pa wonne Abraim.
Acakki 26:16 Abimelek ocako waco ki Icaka ni, “Doŋ koŋ ia woko ki botwa, pien itek ikatowa woko.”
Acakki 26:17 Ci Icaka oa woko ki botgi, ocito, ogony otiro i nota me Gerar, ci obedo iye.
Acakki 26:18 Icaka dok ocako golo waŋ pii ma yam gikwinyo i kare pa wonne Abraim; pien yam koŋ jo Piliciti guju kogi woko i kare ma doŋ wonne Abraim oto woko-ni; ci dok ocako lwoŋo nyiŋgi kit ma yam wonne, olwoŋogi kwede.
Acakki 26:19 Ento lutic pa Icaka gutyeko kwinyo waŋ it i nota-nu, ci gunoŋo iye waŋ it maloŋo.
Acakki 26:20 Lukwat pa jo Gerar gucako da ki lukwat pa Icaka, kun giwaco ni, “Pii man mewa.” Mumiyo en ocako nyiŋ waŋ pii meno ni. Ecek , ni pien gubedo ka da iye kwede.
Acakki 26:21 Ka doŋ okwinyo waŋ it mukene, dok gucako da pi eno bene; mumiyo olwoŋo ni Citna .
Acakki 26:22 Dok oa woko ki kunnu, okwinyo dok waŋ it mukene aye. Pe doŋ daa obedo tye pi meno; mumiyo olwoŋo nyiŋe ni Rekobot , kun waco ni, “Pien tin doŋ Rwot oyabowa kabedo malac, doŋ wabinya i lobe-ni.”
Acakki 26:23 Ka oa woko ki kunnu odak i Beer-ceba.
Acakki 26:24 Rwot dok onen bote i dyewor meno, ma wacce ni “An Lubaŋa pa woru Abraim; pe ilwor, pien atye kwedi, abimiyi gum, dok abimiyo likwayi nya mapol pi laticca Abraim.”
Acakki 26:25 Omiyo ocano keno tyer pi Rwot kunnu, ci olwoŋo iye nyiŋ Rwot; ci oguro kemane kunnu. Luticpa Icaka dok gukwinyo waŋ it kunnu. Icaka ki Abimelek gucikke
Acakki 26:26 Abimelek ocito bote, oa ki i Gerar, kacel ki Akujat lamiye tam, ki Pikol ladit lawimony mere.
Acakki 26:27 Ci Icaka owaco botgi ni, “Wunwubino bota pi lok aŋo, ma wun kono wudaga, dok yam doŋ wuryema ki i lobowu?”
Acakki 26:28 Gin gugamo ni, “Wan waneno atir ni Lubaŋa tye kwedi, mumiyo wawacci, wek kwoŋ obed i kin in ki wan, wek waket gicikke ki in,
Acakki 26:29 wek pe ibitimwa marac, macalo wan bene yam pe wagudo komi, pe bene watimo gin mo marac i komi, ento tim maberre keken, dok bene waryemi woko ia ki i kinwa ki kuc. Kombeddi in aye ŋat ma Rwot omiyo gum.”
Acakki 26:30 Ci otedogi karama, ka gucamo, gumato.
Acakki 26:31 Gua malo odiko con, ci gukwoŋo kwoŋ ŋat man ki lawote; ka doŋ Icaka olwokogi i yo tugi, gua, gupokke kwede ki kuc.
Acakki 26:32 I nino meno bene kikome en aye lutic pa Icaka gubino bote, gutitte lok kom waŋ it ma gityeko kwinyone, kun giwacce ni, “Watyeko noŋo pii.”
Acakki 26:33 Ocako nyiŋe ni Ciba, mumiyo nyiŋ gaŋ meno gilwoŋo ni Beer-ceba nio wa onyoo.
Acakki 26:34 Ka Ecau doŋ ditte romo mwaka pyeraŋwen, onyomo monne, Judit nya pa Beeri, jo Kit, ki Bacemat nya pa Elon, jo Kit bene.
Acakki 26:35 Gumiyo cwercwiny madwoŋ bot Icaka ki Labeka.
Acakki 27:1 Ka Icaka doŋ oti, ki waŋe bene doŋ ocido woko ma doŋ pe neno piny, ci olwoŋo latin kayone Ecau, owacce ni, “Latinna.” En ogamo ni, “Ana ene.”
Acakki 27:2 Ci owacce ni, “Nen, an doŋ ati woko, pe aŋeyo nino ma abito iye.
Acakki 27:3 Doŋ ikwany jami dwarri, ki jurani ki atummi, kat doŋ i tim, wek icidwarra lee,
Acakki 27:4 wek icella riŋo makur, kit ma amaro-ni, ci ikella, wek doŋ acam ciŋi, ka doŋ alammi gum ma peya ato.”
Acakki 27:5 I kare ma Icaka tye ka lok ki wode Ecau-ni, onoŋo Labeka bene winyo. Ka Ecau okato ocito ka dwaro lee i tim, wek ekel riŋo,
Acakki 27:6 Labeka owaco ki wode Yakobo ni, “Abedo ka winyo woru ka loko ki omeru ni,
Acakki 27:7 ‘Cikella riŋo, wek icella riŋo makur, wek doŋ acam ciŋi, ka doŋ alammi gum i nyim Rwot ma peya ato.’
Acakki 27:8 Mumiyo latinna, worra doga i lok ma aciki-ni.
Acakki 27:9 Wot icit i kin dyegi, icikella litino dyegi aryo ma komgi bulubulu. Wek an ayub riŋone makur ki woru, kit ma en maroni,
Acakki 27:10 wek iter ki woru ocam ciŋi, wek olammi gum ma peya oto.”
Acakki 27:11 Ento Yakobo ogamo dog minne kun wacce ni “Nen ba, omera Ecau kome ki yer, an: koma pe ki yer.
Acakki 27:12 Gwok nyo ka wora biboŋa, ci abinen macalo acito ka nyware, miyo bicena, pe bilamma gum.”
Acakki 27:13 Minne ogamo doge kun waco ni, “Wek cenni opot i koma, latinna; worra doga keken. Ber iwot, icikelgi bota.”
Acakki 27:14 En ocito, okelogi bot minne, ka minne ocelo riŋo makur, kit ma wonne maro-ni.
Acakki 27:15 Ka Labeka okwanyo ginaruka pa wode Ecau, ma en yam ruko maberre-ni, ma noŋo tye i ot bot minne, ci oruko ki Yakobo wode matidi-ni.
Acakki 27:16 Ocako boyo laa litino dyegi-nu ki bade ducu, ki ŋute bene ka ma yer pe iye;
Acakki 27:17 ka otiŋo riŋo me ocelo makur-ri, ki kwon ma omyeno, omiyo i ciŋ wode Yakobo.
Acakki 27:18 En odonyo kwede bot wonne, owacce ni, “Aba”; en oye ni, “An atye en do; in aŋa ce, latinna?”
Acakki 27:19 Yakobo ogamo dog wonne ni, “An Ecau, latin kayoni. Atyeko timo kit ma nakanen ititta-ni; doŋ i cukke, ia malo wek icam ciŋa, ka doŋ ilamma gum.”
Acakki 27:20 Icaka owaco ki wode ni, “In onoŋo riŋo oyotoyot ma rom man niŋniŋ, latinna?” En ogamo ni, “Pien Rwot Lubaŋani omiyo gum okaya oyot.”
Acakki 27:21 Dok Icaka owaco bot Yakobo ni, “Koŋ inyik cok bota kany, wek aboŋ komi, latinna, wek aŋe ka in latinna Ecau kikome ada nyo pe.”
Acakki 27:22 Ka Yakobo ocako nyiko cok bot wonne Icaka; oboŋo kome, ci owacci, “Dwani dwan Yakobo, ento badi en aye bad Ecau.”
Acakki 27:23 Ci doŋ pe omedo ki ŋene, pien onoŋo bade ki yer macalo bad ominne Ecau. Ka ocako lamme gum kun waco ni,
Acakki 27:24 “In ada latinna Ecau kikome?” En odok iye ni, “An kikoma.”
Acakki 27:25 Ka dok owacce ni, “Kel cam bota cok, wek doŋ acam ciŋ latinna, ka doŋ alammi gum.” Ci oketo cam i nyime, ka ocamo; dok okelle koŋo vino, omato bene.
Acakki 27:26 Ka dok wonne Icaka owacce ni, “Bin cok, wek inot lema, latinna.”
Acakki 27:27 Ci onyiko cok bote, ka onoto leme; ka ocako ŋweyo ŋwec ginarukane, ka olamme gum, kun wacce ni, “Nen, ŋwec kom woda kur macalo poto ma Rwot omiyo gum kome!
Acakki 27:28 Lubaŋa omiyi toyo ma luk a ki i polo, ki lobo ma ceko cam mapek.
Acakki 27:29 Lwak jo mapol obed luticci, ki rok mapol bene giryebbe piny i nyimi. In aye ibed ladit ma loyo omegi, litino pa meni ducu giryebbe piny i nyimi. Cen obed i kom dano ducu ma biceni, dok gum obed i kom jo ducu ma bilammi gum!”
Acakki 27:30 Ka doŋ Icaka otyeko lamo gum ki Yakobo okato woko manok nia ki i nyim wonne Icaka, ominne Ecau ocako dwogo nia ki ka dwarre.
Acakki 27:31 En bene ocelo riŋo makur, okelo bot wonne. Owaco ki wonne ni, “Wore, doŋ icukke, ia malo, wek icam ciŋ latinni, ka wek doŋ ilamma gum.”
Acakki 27:32 Wonne Icaka owacce ni, “In aŋa doki?” Ogamo ni, “An a wodi do, latin kayoni, Ecau do.”
Acakki 27:33 Kom Icaka ocako myel matek twatwal, kun waco ni, “Aŋa ma nakanen koŋ odwaro lee, okella-ni, ma doŋ atyeko camone woko ducu, ma onoŋo peya idwogo-ni, dok atyeko lamma gum woko do, gum doŋ bidebo gire i kome.”
Acakki 27:34 Ka Ecau owinyo lok pa wonne, ocako tokke ki cwar koko madit, magwa bene, kun waco bot wonne ni, “Lamme gum bene do, aya abana!”
Acakki 27:35 En dok owacce ni, “Omeru obino, obwola, ci doŋ otyeko buyo gummi woko.”
Acakki 27:36 Ecau owacce ni, “Pe gicako nyiŋe Yakobo atir? Nen, en doŋ oridde ka laro jamina kiryo kulu. Okwoŋo buyo dit anywillina, doki nen, in bene dok otyeko buyo gumma woko.” Dok omedde ki waco lok ni, “In nene pe igwoko gum pira ce?”
Acakki 27:37 Icaka ogamo dog Ecau ni, “Nen, doŋ atyeko keto en me bedo rwodi otum, ki omege ducu atyeko miyogi me bedo luticce; amiye wa kal ki koŋo vino ducu gubed me pito en. Gin aŋo ma dok abimiyi ba, latinna?”
Acakki 27:38 Ecau dok owaco bot wonne ni, “Onoŋo itye ki gum acel keken bo, wora? Lamma gum, lamma gom mo bene do, aya abana.” Ecau otiŋo wiye malo ka koko.
Acakki 27:39 Wonne Icaka ocako gamo lokke ni, “Nen, ibibedo bor ki lobo ma ceko cam mapek, dok ibibedo bor ki toyo ma luk a ki malo i polo.
Acakki 27:40 Ibikwo meri ki lak pala lucwanni, ibibedo latic pa omeru; ento i kare ma ibijemo i kome, ci ibituro rii okol ma oriyo i ŋutini.” Icaka ocwalo Yakobo i Karan
Acakki 27:41 Ecau ocako kwero ominne pi gum ma wonne olamo i kome-ni. Ecau opiro lok i cwinye ni, “Kare me to pa wora doŋ onyiko cok; en aye abineko iye omera Yakobo bene.”
Acakki 27:42 Ento ka gitito ki Labeka lok pa latin kayone Ecau, en ocwalo dano, olwoŋo Yakobo wode matidine, owacce ni, “Nen, omeru Ecau obedo ma cwinye yom kun oyubbe me neki.
Acakki 27:43 Mumiyo in iwor doga, latinna; a malo, ilwi, iriŋ woko bot omera Laban i Karan.
Acakki 27:44 Koŋ icibed kunnu, nio waŋ ma kiniga pa omeru opye;
Acakki 27:45 wek wiye koŋ owil i gin ma yam itimo i keme-ni; ka doŋ abicwalo dano ka omi ki kunnu. Piŋo wun aryo ducu myero wurweny woko ki i waŋa lawaŋacel?”
Acakki 27:46 Ka Labeka dok owaco bot Icaka ni, “An doŋ kwona ool woko ki kit kwo pa mon Kit. Ka dok Yakobo bene binyomo anyira Kit ma rom ki mon ma gitye i lobo-ni, ci doŋ kwona konyo aŋo?”
Acakki 28:1 Ka Icaka olwoŋo Yakobo, ci olamme gum, ka ocike ni, “In doŋ pe inyom dako mo ki i kin anyira me Kanaan.
Acakki 28:2 Ber ia, icit Paddan-aram i ot pa kwaru Becweri ma won meni; en aye inyom iye nya pa Laban ma omin meni kikome.
Acakki 28:3 Lubaŋa Matweroducu omiyi gum, omiyi inya mapol, wek ibed lwak rok mapol.
Acakki 28:4 Dok omi gum pa Abraim opot i komi, ki i kom likwayi, wek icam lobo ma ibedo iye-ni macalo welo, ma yam Lubaŋa omiyo ki Abraim!”
Acakki 28:5 Kit meno Icaka ocwalo Yakobo, ocito i Paddan-aram bot Laban, wod pa Becweri me Aram, ma omin Labeka ma min Yakobo ki Ecau. Ecau dok onyomo dako mukene
Acakki 28:6 Ecau oneno ni Icaka doŋ otyeko lamo gum i kom Yakobo, ka dok ocwale wa i Paddan-aram wek onyom dako ki kunnu, dok i kare ma olamme gum ocike ni, “In pe inyom nyako mo ki i kin Lukanaan,”
Acakki 28:7 dok Yakobo bene oworo dog wonne ki minne, ci ocito i Paddan-aram.
Acakki 28:8 Ka Ecau oneno ni kit pa anyira Kanaan pe yomo cwiny wonne Icaka,
Acakki 28:9 ci ocito bot jo Icmael, onyomo iye dako, omedo i kom mere ma con ca. Onyomo Makalat ma nya pa Icmael wod pa Abraim, ma lamiŋ Nebayot. Lek obino i wi Yakobo i Betel
Acakki 28:10 Yakobo oa ki, Beer-ceba, ci odok tuŋ Karan.
Acakki 28:11 Ka oo i kabedo mo, obuto kenyo i dyewor meno, pien onoŋo ceŋ doŋ opoto woko. Ka otiŋo got acel mo ki i kin wadi, opyelo piny, oteno ki wiye, ci onino woko i kabedo meno.
Acakki 28:12 Lek obino i wiye, oneno rwom ma gijeŋo tere ocuŋ piny i ŋom, kun wiye gijeŋo oo wa i polo; ka oneno lumalaika pa Lubaŋa kun gilor piny, ka dok giito gidok malo.
Acakki 28:13 Oneno Rwot ocuŋ tuŋ ka wiye malo, kun waco ni, “An a Rwot, Lubaŋa pa kwaru Abraim, ki Lubaŋa pa Icaka; abimiyi lobo ma ibuto iye-ni, abimiyo boti ki bot likwayi;
Acakki 28:14 dok likwayi gibibedo ma rom ki apwa me lobo, dok wubimedde wuromo yo tuŋ potoceŋ ki tuŋ wokceŋ, ki yo tuŋ acam ki tuŋ acuc bene; dok i kom in ki i kom likwayi en aye kaka ducu ma wi lobo bilimo iye gumgi.
Acakki 28:15 Nen, an atye kwedi, abigwoki ka ma ibiwoto iye ducu, dok abidwoki cen wa i lobo man; pe abiweki ata nio waŋ ma acobo gin ma atyeko i okone boti-ni.”
Acakki 28:16 Ka Yakobo oco woko ki i waŋ nino, ci owacci, “Rwot tye i kabedo-ni ada; onoŋo an kara pe aŋeyo.”
Acakki 28:17 Ci lworo ocako make, kun wacci, “Kabedo man kara lik kuman! Man ot pa Lubaŋa kikome, man aye dog gaŋ me polo.”
Acakki 28:18 Yakobo oa malo odiko con, otino got ma oteno ki wiye-ni, ci ocibo wek obed wir, ka oonyo moo i wiye.
Acakki 28:19 Ocako nyiŋ kabedo meno ni Betel ; ento nia wa con onoŋo nyiŋ kabedo meno gilwoŋo ni Luj.
Acakki 28:20 Yakobo ocako kwoŋo kwoŋ kun waco ni, “Ka Lubaŋa bibedo kweda, kun gwoka i yo man ma awoto iye-ni, ka dok bimiya kwon me acama, ki boŋŋi me aruka,
Acakki 28:21 ka ce abidwogo wa i ot pa wora ki kuc, ci Rwot doŋ bibedo Lubaŋana,
Acakki 28:22 ki got man bene, ma acibo me bedo wir, bidoko ot pa Lubaŋa: ki gin ducu ma ibimina, an bene abimini dul acel me aparre.”
Acakki 29:1 Yakobo dok omedde ki wotte, ka oo i lobo pa jo ma tuŋ wokceŋ.
Acakki 29:2 Ka obedo ka neno piny, ci oneno waŋ pii i dye bar, lwak romi gubuto piny dul adek ma gicok i ŋet waŋ pii; pien romi gimato pii i waŋ it meno. Got ma giumo ki doge bene dwoŋ:
Acakki 29:3 ka romi ducu doŋ gugurre, gucokke kunnu, ka lukwat gitorre, giloro got woko cen ki i dog waŋ pii, ka gimiyo romi gimato, ka dok giloro got, gidwoko cen, giumo ki dog waŋ pii kakare.
Acakki 29:4 Yakobo openyogi ni, “Utmega, wun wua ki kwene?” Gugamo ni, “Wan waa ki i Karan.”
Acakki 29:5 Owaco botgi ni, “Wun mono wuŋeyo Laban wod pa Nakor?” Gugamo ni, “Waŋeyo en.”
Acakki 29:6 Owaco botgi ni, “En tye maber kono?” Gugamo ni, “En tye maber gire. Nen, nyare Lakeri ka bino ki romigi ca!”
Acakki 29:7 En ogamo ni, “Nen, tipo peya olokke do, man peya kare me guro lim kacel; ber wumi pii ki romi, ci dok wuciti, wukwagi aye.”
Acakki 29:8 Ento gin gutitte ni, “Wan pe watwero miyogi, waŋ ma lim ducu gucokke, gugurre kacel, ka doŋ gicwalo got woko cen ki i dog waŋ pii, ka doŋ wamiyoromi pii.”
Acakki 29:9 Ka onoŋo en tye ka lok kwedgi, ci Lakeri ocoro ki romi pa wonne, ma onoŋo kwayogi.
Acakki 29:10 Ka Yakobo oneno Lakeri nya pa Laban, nya pa omin minne, ki romi pa nerone Laban, Yakobo okato ci ocwalo got woko cen ki i dog waŋ pii, ka ocako mi yo romi pa nerone Laban gumato pii.
Acakki 29:11 Ci Yakobo onoto lem Lakeri, kun kok matek.
Acakki 29:12 Yakobo otito ki Lakeri ni, en e wat pa wonne kikome, en e wod pa Labeka; ci en oriŋo, ocito otito ki wonne.
Acakki 29:13 Ka Laban owinyo lok kom Yakobo wod pa laminne, ci oriŋo ocito ka ŋolo wiye; okwako kore, onoto leme bene, ka ocako tere wa i ode. Yakobo oyeko lok magi ducu kikore bot Laban,
Acakki 29:14 ka Laban owacce ni, “In ada i cogona dok i riŋo koma bene!” Ci obedo kwede dwe acel.
Acakki 29:15 Laban ocako waco bot Yakobo ni, “Pien in i watta, doŋ ibitina tic nono bo? Ber ititta, imito aculli gin aŋo?”
Acakki 29:16 Onoŋo Laban tye ki anyirane aryo; nyiŋ nyare maditte Lea, ki nyiŋ matidine Lakeri.
Acakki 29:17 Lea onoŋo wane kiŋiŋic, ento Lakeri nen mwonya muliŋŋe.
Acakki 29:18 Yakobo onoŋo maro Lakeri: ci owacci, “Abitini tic mwaka abiro pi Lakeri, nyari matidi-ni.”
Acakki 29:19 Laban ogamo ni, “Onoŋo bedo ber ka amiyo en boti, kato ma kono amiyo bot dano mukene; bed bota.”
Acakki 29:20 Yakobo otiyo pi Lakeri mwaka abiro; kare meno obedo macalo nino manok mo ki bot Yakobo, pien onoŋo iye omaro Lakeri mada.
Acakki 29:21 Yakobo openyo Laban ni, “Doŋ imiya dakona wek abed kwede, pien kare doŋ oromo.”
Acakki 29:22 Laban otedo karama ci olwoŋo iye dano ducu ma gitye i kabedo meno.
Acakki 29:23 Ci okelo nyare Lea bot Yakobo otyeno, ocako bedo kwede.
Acakki 29:24 Laban omiyo aŋecane Jilpa bot nyare Lea wek okonye.
Acakki 29:25 Ka odiko ma piny oru, Yakobo oneno kara gimiye Lea. Yakobo owaco ki Laban ni, “Itima kuman piŋo? Onoŋo pe abedo ka tic boti pi Lakeri? Ibwola kuman piŋo?”
Acakki 29:26 Laban ogamo ni, “Pe gitimo kuman i lobo tuwa kany, pe gimiyo nyako matidi aye kwoŋo ger ki maditte.
Acakki 29:27 Koŋ ityek cabit pi man acel-li, ci dok wabimiyi giri mukene bene, ka ibitina tic mwaka abiro mukene.”
Acakki 29:28 Yakobo otimo kit meno; ocobo cabit pa Lea, ka Laban omiye nyare Lakeri me bedo dakone.
Acakki 29:29 Laban dok omiyo aŋecane Bila bot nyare Lakeri wek okonye.
Acakki 29:30 Yakobo ocako bedo ki Lakeri bene; cwinye omaro Lakeri makato Lea, dok omedde otiyo tic bot Laban mwaka mukene abiro. Litino ma ginywalo ki Yakobo
Acakki 29:31 Ka Rwot oneno ni gidag Lea, ci oyabo iye; ento Lakeri ocuŋ ma pe nywal.
Acakki 29:32 Lea ogamo ic, onywalo latin laco, ci ocako nyiŋe Reuben, kun waco ni, “Pien Rwot oneno aromana; koni olo doŋ cwara bimara.”
Acakki 29:33 Dok ogamo ic, ci onywalo latin laco, owacci, “Pien Rwot owinyo ni gidaga, omiyo dok omiya latin man bene”; ci ocako nyiŋe ni Cimeon.
Acakki 29:34 Lacen dok ogamo ic, onywalo latin laco, owacci, “Cwara doŋ bidwogo i koma, pien doŋ anywalle awobe adek kulu”; mumiyo gicako nyiŋ latin-nu Levi.
Acakki 29:35 Dok ogamo ic, onywalo latin laco, owacci, “Man aye kare ma abipako iye Rwot”; mumiyo ocako nyiŋ latin Juda; ci koŋ ocuŋ woko.
Acakki 30:1 Ka Lakeri oneno ni pe enywalo latin mo ki Yakobo, ci nyeko omake kom laminne. Ka owaco bot Yakobo ni, “Miya litino; ka pe, ci adene woko.”
Acakki 30:2 Kiniga omako Yakobo i kom Lakeri, kun wacce ni, “Iketa adoko Lubaŋa bo, ma en ogeŋi nywalli?”
Acakki 30:3 Lakeri ogamo ni, “Aŋecana Bila en do, doŋ ibed kwede, wek onywal latin mo ma kakara, wek an bene anoŋ litino mogo ki tuŋ bote.”
Acakki 30:4 Ci omiyo aŋecane obedo dakone, Yakobo ocako bedo kwede.
Acakki 30:5 Bila ogamo ic, onywalo latin laco ki Yakobo.
Acakki 30:6 Lakeri owaco ni, “Lubaŋa otyeko ŋolla kop, owinyo ki dwana bene, ci omiya gira latin laco”; omiyo ocako nyiŋe Dan.
Acakki 30:7 Bila aŋeca pa Lakeri dok ogamo ic, onywalo latin laco ki Yakobo me aryone.
Acakki 30:8 Lakeri dok owacci, “Ka me lweny doŋ alwenyo matek wan ki lamera, ci aloye”; mumiyo ocako nyiŋ latin Naputali.
Acakki 30:9 Ka Lea bene oneno ni doŋ ecuŋ woko, ma pe enywalo litino, ci otiŋo aŋecane Jilpa, omiyo ki Yakobo wek obed dakone.
Acakki 30:10 Aŋeca pa Lea bene onywalo latin laco ki Yakobo.
Acakki 30:11 Lea owacci, “Gum maber!” Mumiyo ocako nyiŋe Gad.
Acakki 30:12 Jilpa aŋeca pa Lea dok onywalo latin laco ki Yakobo me aryone.
Acakki 30:13 Lea owacci, “An koma gum! Pien mon gibilwoŋa ni lagumkom”; mumiyo en ocako nyiŋ latin ni Acer.
Acakki 30:14 I kare me kayo ŋano, Reuben ocito i poto, ci onoŋo iye yat nyodo, ci okelogi wa bot minne Lea. Ka Lakeri olego Lea ni, “Alegi, imiya yat nyodo pa wodi mogo do.”
Acakki 30:15 Ento en ogamo ni, “In imayo cwara woko ki bota, itamo ni lokke tidi ce? Man dok imito ni ikwany yat nyodo pa woda woko bene?” Lakeri ogamo ni, “En tin obut kwedi dyewor ma ka yat nyodo pa wodi.”
Acakki 30:16 Ka Yakobo odwogo nia ki i tim otyeno, Lea okato ocito ka ŋolo wiye iyo, owacce ni, “Myero tin idony i oda; pien atyeko wilo in ki yat nyodo pa woda.” Ci ocito obuto ki Lea i dyewor meno.
Acakki 30:17 Lubaŋa owinyo lega pa Lea, ci ogamo ic, onywalo latin laco me abicce ki Yakobo.
Acakki 30:18 Lea owacci, “Lubaŋa doŋ oculo waŋ miyo aŋecana bot cwara”; mumiyo ocako nyiŋe Icakar.
Acakki 30:19 Lea dok ogamo, oyac, onywalo latin me abicelle ki Yakobo.
Acakki 30:20 Lea dok owacci, “Lubaŋa doŋ omiya mot me lim keny mabeco; cwara doŋ biketta deyo, pien doŋ atyeko nywalle litino co abicel kulu”; mumiyo ocako nyiŋe Jabulon.
Acakki 30:21 Lacen dok onywalo nyare, ci ocako nyiŋe Dina.
Acakki 30:22 Lubaŋa doŋ ocako po i kom Lakeri, dok owinyo legane bene, ka oyabo iye.
Acakki 30:23 Ci ogamo, onywalo latin laco, kun wacci, “Lubaŋa otyeko kwanyo lewic woko ki i koma”;
Acakki 30:24 ci ocako nyiŋe Yucepu, kun wacci, “Myero Rwot dok omedda latin laco mo acel!” Lok ma Yakobo oyubo ki Laban kom mucarane
Acakki 30:25 Ka Lakeri otyeko nywalo Yucepu, ci Yakobo owaco bot Laban ni, “Doŋ icwala wek adok paco i lobo tuwa.
Acakki 30:26 Miya monna ki litinona ma yam atiyo pigi boti-ni, wek doŋ aciti; in bene iŋeyo gin ma atiyo boti do.”
Acakki 30:27 Laban ogamo ni, “Ka iye, ci koŋ alokki gin mo; pien atyeto ci aniaŋ ni Rwot omiya gum pi in.
Acakki 30:28 Ber ititta gin ma imito amini me mucarani, ci abimini.”
Acakki 30:29 Yakobo owacce ni, “In kikomi iŋeyo kit ma atiyo ki ticci, ki kit ma agwoko kwede limmi.
Acakki 30:30 Pien yam ma peya abino onoŋo limmi nok mo, nen doŋ gumedde madwoŋ mukato; Rwot obedo ka mini gum ka ma adok iye ducu. Ento an abinoŋo lim ma tuŋ bota awene?”
Acakki 30:31 En ogamo ni, “Gin aŋo ma abimini?” Yakobo ogamo ni, “In pe ibimiya gin mo wacel. Ka ibiye, tima gin macalo man, an abimedde ka kwayo limmi, ki gwokogi bene.
Acakki 30:32 Wek tin acit awot i kin limmi ducu, wek ayer ki i kingi romi ma gubedo aciri aciri ki ma abacabac, ki litino romi macol ducu, kacel ki dyegi ma gubedo abacabac ki ma aciri aciri; meno gin aye gibibedo mucarana.
Acakki 30:33 Kit meno leŋ cwinya binen lacen, ka ibibino ka ŋiyo kom mucarana. Ka ibinoŋ o dyegi ma komgi pe aciri aciri ki abacabac, ki litino romi ma pe gicol gitye i kin mega, meno gibikwano ni ma gikwalo.”
Acakki 30:34 Ci Laban ogamo ni, “Ber, wek obed kit ma iwaco-ni.”
Acakki 30:35 Ento i nino meno Laban okoyo nyogi dyegi ma gubedo kitana kitana, ki ma abacabac, ki megi dyegi ma gubedo aciri aciri ki abacabac, ma kitartar ducu, ki litino romi ducu macol, oketo i cin awobene.
Acakki 30:36 Opoko kingi woko ki Yakobo ma borre romo wot me nino adek kulu; Yakobo odoŋ ka kwayo lim pa Laban mudoŋŋe.
Acakki 30:37 Yakobo ocako jako jaŋ pobo madyak ki yaa ki ogali, ci oŋweko pokgi, wek kom kedi onen ŋwalaŋwala.
Acakki 30:38 Oketo kedi ma oŋweko komgi, opyelogi i nyim romi i weer pii, ka ma gionyo iye pii, ka ma lim cito iye ka mato pii, pien nyogine giyito megine ka gibino ka mato pii.
Acakki 30:39 Ka giyitogi i nyim kedi, omiyo ginywalo litino ma akolakol, ki ma aciri aciri ki ma abacabac.
Acakki 30:40 Yakobo dok opoko litino romi pat, oloko waŋ lim ka neno gin ma akolakol ki lwak lim pa Laban macolle ducu, ka opoko dul limme pat kun pe dok ribogi ki pa Laban.
Acakki 30:41 I kare ma nyogi yito megine matego, ci Yakobo pyelo kedi i weer pii i nyim romi, wek oyitte i nyim kedi,
Acakki 30:42 ento ka megine magorogoro aye giyitogi, en pe pyelo kedi i nyimgi; pienno lim magoro ducu pa Laban, mategone ducu pa Yakobo.
Acakki 30:43 Kit meno laco meno odoko lalonyo madwoŋ, ma tye ki lwak lim, ki lwak aŋeca ki lwak opiine, ki lwak kinaga ki kana.
Acakki 31:1 Yakobo obedo ka winyo kun awo be pa Laban giwaco ni, “Yakobo doŋ otero lim pa wonwa woko ducu, olimo lonyo nia ki i kom lim pa wonwa.”
Acakki 31:2 Yakobo oneno ni waŋ Laban oballe woko i kome, pe dok nene maber kit macon.
Acakki 31:3 Rwot owaco bot Yakobo ni, “Doŋ idok i lobo pa kwarowu bot lutuwu, an abibedo kwedi.”
Acakki 31:4 Yakobo olwoŋo Lakeri ki Lea i bar olet ka ma limme tye iye,
Acakki 31:5 ci owaco botgi ni, “An aneno waŋ wonwu ocido woko i koma, pe doŋ nena maber kit macon. Ento Lubaŋa pa wora yam tye kweda.
Acakki 31:6 Wun wuŋeyo ni atyeko tic bot wonwu ki tekka ducu;
Acakki 31:7 ci en obedo ka bwola, kun loko mucarana atata tyen apar kulu, ento Lubaŋa pe oye en otimo gin mo marac i koma.
Acakki 31:8 Ka owaco ni, ‘Lim ma abacabac bibedo meri me mucarani,’ ci lim ducu ginywal mubedo abacabac keken. Ka dok oloko doge ni, ‘Lim ma gibedo akolakol gin aye bibedo meri me mucarani,’ ci lim ducu dok ginywal akolakol.
Acakki 31:9 Meno aye kit ma Lubaŋa okwanyo kwede lim pa wonwu ci omiyogi bota.
Acakki 31:10 “I kare ma megine giyitogi, atiŋo waŋa malo ki i waŋ lek, ci aneno nyogi ma gitigo megine komgi obedo akolakol ki abacabac ki opukopuk.
Acakki 31:11 Lamalaika pa Lubaŋa owacca i waŋ lek ni,. ‘Yakobo’, an agamo ni, ‘An a ene!’
Acakki 31:12 Ci owacca ni, ‘Tiŋ waŋi malo wek inen, nyogi ducu ma gitigo megine-ni gubedo akolakol ki abacabac ki opukopuk; pien atyeko neno kit ma Laban timi kwede.
Acakki 31:13 An Lubaŋa me Betel, ka ma yam iwiro iye wir ki moo, ka ikwoŋo iye kwoŋ bota-ni. Doŋ ia malo, icit woko cen ki i lobe-ni, idok i lobo ma ginywali iye ca.’ “
Acakki 31:14 Lakeri ki Lea gugamo ni, “Tye dok dul lim mo nyo ginaleya mo ma dok odoŋ piwa i ot pa wonwa?
Acakki 31:15 Pe doŋ en nenowa macalo lurok ata? Doŋ otyeko catowa woko, tye ka camo bene lim ma gimiyo piwa woko.
Acakki 31:16 Lim ducu ma doŋ Lubaŋa otyeko kwanyo ki bot wonwa doŋ mewa ki pa litinowa; doŋ gin ducu ma Lubaŋa owacci aye itim.”
Acakki 31:17 Yakobo oa, oketo awobene ki monne i wi kinaga,
Acakki 31:18 oleko limme ducu, ma yam olimo i Paddan-aram; ci ocako wot me dok i lobo Kanaan bot Icaka.
Acakki 31:19 Laban onoŋo ocito ka ŋolo yer kom romine, ci Lakeri okwalo cal lubaŋa ki i ot pa, wonne.
Acakki 31:20 Yakobo obwolo Laban La-aram, pe otitte pi wotte.
Acakki 31:21 Olwi ki lwak lim ducu ma yam tye kwede, ka ocako wot, oŋolo kulu Euprate, ci okemo lobo godi me Gilead. Laban olubo kor Yakobo
Acakki 31:22 Ka nino okato adek kulu, ci gitito bot Laban ni, “Yakobo doŋ otyeko lwi, ocito woko.”
Acakki 31:23 En ogwarre ki lutugi, gutwarre, gulubo kore; ka guwoto nino abiro, ci gudiŋo kore cokcok i kin godi me Gilead.
Acakki 31:24 Ento Lubaŋa obino bot Laban La-aram i waŋ lek, kun wacce ni, “Gwokke, pe icilok lok mo maber nyo marac bot Yakobo.”
Acakki 31:25 Laban omako Yakobo iyo. Onoŋo doŋ otyeko gony woko i lobo godi, ci Laban ki lutugi gugony i lobo godi meno me Gilead.
Acakki 31:26 Laban ocako lok ki Yakobo ni, “Itimo kuman piŋo, ma ibwola kit man, doŋ itiŋo anyirana, ilwi kwedgi, macalo iyakogi ayaka ki pala lucwan-ni?
Acakki 31:27 Piŋo ilwi woko alwiya i muŋ ali, kun iumo waŋa ma pe ititta gin mo, ma kono nene aciki ki yomcwiny ki wer ki ajaa ki opuk?
Acakki 31:28 Piŋo pe iweko aciko litinona kun anoto lem anyirana? Man itimo gin me caro a tika.
Acakki 31:29 Onoŋo atwero timi marac; ento Lubaŋa pa woru oloko kweda tin i dyewor, ocika ni ‘Gwokke pe icilok lok mo maber nyo marac bot Yakobo.’
Acakki 31:30 Man doŋ ia icako wot woko, pien pi ot pa woru odoko mitti mada; ento dok ikwalo ki cal lubaŋana me ŋo kono?”
Acakki 31:31 Yakobo ogamo dog Laban ni, “Onoŋo abedo ki lworo, abedo ka tamo ni gwok nyo ibimayo anyirani woko ki bota.
Acakki 31:32 Ka ibinoŋo cal lubaŋani bot ŋatti mo kany, ŋat meno pe bikwo. Cim koni jamini ma inoŋo tye bota kany i nyim utmegiwa ci ikwany idok giri kwede.” Onoŋo Yakobo pe oŋeyo ni Lakeri aye ma okwalogi.
Acakki 31:33 Kit meno Laban ocako donyo i kemapa Yakobo, ki i kema pa Lea, ki i kema pa mon aŋeca aryo-nu ducu, ci pe omedo ki noŋogi; ka okato woko ki i kema pa Lea, dok odonyo i kema pa Lakeri.
Acakki 31:34 I kare meno onoŋo Lakeri otiŋo lubaŋa-nu, ci orwakogi i kom me bedo i wi kinaga; ci obedo i wigi. Laban oŋiyo jami ma i kema ducu, pe omedo ki noŋogi.
Acakki 31:35 Lakeri owaco bot wonne ni, “Laditta, pe kiniga omaki i koma ka ineno ni pe atwero a malo i nyimi, pien atye ki kit pa wan mon.” Kit meno Laban oyenyo cal lubaŋane kwe, pe omedo ki noŋogi.
Acakki 31:36 Kiniga omako Yakobo, ocako da ki Laban, kun waco bot Laban ni, “Balla doŋ tye kwene kaa? Atimo bal aŋo, mumiyo ilubo kora twatwal-li?
Acakki 31:37 Kadi bed iyenyo i kin jamina ducu, kit gin aŋo ma inoŋo i kom jami ducu ma oa i odi? Kel iket kany i nyim utmegini ki utmegina, wek guŋol kop i kin wan aryo-ni.
Acakki 31:38 An abedo kwedi mwaka pyeraryo; pe i megi romini ki megi dyegini mo opoto, pe bene acamo nyok romoni mo.
Acakki 31:39 Lim ma ŋuu aye omwodo pe akelo riŋone boti, an aye aculo gira; lim ma gikwalo i dyeceŋ ki i dyewor ipenyo bota.
Acakki 31:40 Yam abedo kit meno, kun ceŋ waŋa dyeceŋ, koyo neka dyewor, pe aketo nino mo i waŋa.
Acakki 31:41 I lwak mwaka pyeraryo ma abedo kwedi i odi-ni, atiyo boti mwaka apar wiye aŋwen pi anyirani aryo-ni, ki mwaka abicel pi limmi, ibedo ka loko mucarana tyen apar kulu.
Acakki 31:42 Ka ce Lubaŋa pa wora, Lubaŋa pa Abraim ma Icaka bene lworo, pe obedo tuŋ bota, kono tin icwala adok tuwa ki ciŋa noŋo adada. Lubaŋa oneno twon aromana, ki tic ma atiyo ki ciŋa ci tin dyewor bene ojuki.” Yakobo ki Laban gucikke
Acakki 31:43 Laban ogamo kun dok iye bot Yakobo ni, “Anyira man gin anyirana, ki litino bene gin litinona, lim bene gin limma, ki gin ma ineno-ni gin ducu limma. Ento abitimo gin aŋo tin i kom anyirana-ni, nyo i kom litinogi ma gunywalo?
Acakki 31:44 Doŋ ibin wek waket gicikke i kin in ki an, me bedo caden i kin in ki an.”
Acakki 31:45 Ci Yakobo otino got ocibo wek obed wir.
Acakki 31:46 Ka Yakobo owaco bot utmegine ni, “Wucok got”, ci gucoko got, guguro kacel, ka gucamo cam i ŋet odur got meno.
Acakki 31:47 Laban ocako nyiŋ kabedo meno ni Jegarcaduta; ento Yakobo ocako nyiŋe ni Galeed.
Acakki 31:48 Laban owacci, “Odur man en aye caden i kin in ki an tin.” Mumiyo ocako nyiŋe Galeed.
Acakki 31:49 Ocako nyiŋ wir meno ni Mijpa, pien owacci, “Rwot ogwok kin an ki in, ka kinwa doŋ bipokke woko.
Acakki 31:50 Ka ibiketo giŋi marac i kom anyirana, nyo ka dok ibinyomo mon mukene, idodogi i kom anyirana, kadi ŋatti mo pe tye kwedwa, ber ipo ni Lubaŋa en aye caden i kin in ki an.”
Acakki 31:51 Ci Laban dok owaco bot Yakobo ni, “Nen odur man, ki wir ma atyeko cibo i kin in ki an.
Acakki 31:52 Odur man aye caden, ki wir bene en caden, an pe abikato ka ŋet odur man pi cito boti, in bene pe ibikato ka ŋet odur man ki wir man pi cito bota, ni pi tim marac.
Acakki 31:53 Lubaŋa pa Abraim, Lubaŋa pa Nakor, Lubaŋa pa wongi, obed laŋolkop i kinwa.” Kit meno Yakobo okwoŋo kwoŋ ki nyiŋ Lubaŋa ma wonne Icaka lworo.
Acakki 31:54 Yakobo otyero gitum i wi got, kun olwoŋo iye utmegine ducu ka camo cam kwede, ci gucamo gubuto kunnu i wi got.
Acakki 31:55 Ka piny oru odiko con, Laban oa, onoto lem likwaye ki lem anyirane, olamo gum i komgi, ci opokke kwedgi odok i gaŋŋe.
Acakki 32:1 Yakobo omedde ki wotte ci lumalaika pa Rwot guromo kwede.
Acakki 32:2 Ka Yakobo onenogi, owacci, “Man mony pa Lubaŋa!” Mumiyo olwoŋo nyiŋ kabedo-nu ni Makanaim .
Acakki 32:3 Yakobo ocwalo lukwena bot ominne Ecau ma tye i lobo Ceir, i lobo pa jo Edom.
Acakki 32:4 Opwonyogi ni, “Wubiwaco bot laditta Ecau kit man: Laticci Yakobo owacci, ‘Doŋ atyeko bedo bot Laban abedo nio wa i kare-ni.
Acakki 32:5 Atye ki twoni ki lwak kana, ki lwak lim, ki lwak opii ki lwak aŋeca; acwalo kwena boti laditta wek anoŋ pwoc mo ki tuŋ boti.’ ”
Acakki 32:6 Ka lukwena gudwogo bot Yakobo, guwacce ni, “Wao bot omeru Ecau, en obebino ka jolo wii i yo, kacel ki jo miya aŋwen.”
Acakki 32:7 Lworo omako Yakobo matek kome bene oryaŋŋe woko; ci opoko kin jo ma onoŋo gitye kwede, ki dyegi ki dyaŋi, ki kinaga, dul aryo,
Acakki 32:8 kun tamo ni “Ka Ecau obino olwenyo i kom dul man acel-li otyeko woko, ci dul acel mudoŋ ca bibwot.”
Acakki 32:9 Yakobo olego ni, “Ai Lubaŋa pa kwara Abraim, Lubaŋa pa wora Icaka, ai Rwot in ma yam iwacca ni, ‘Doŋ idok tuwu bot kakawu, an abitimi maber,’
Acakki 32:10 an pe amyero kadi matidi mo ki mar meri ducu ma pe lokke, ki ada meri ducu ma inyuto i kom an laticci; pien con aŋolo kulu Jordan ma kun atye ki odoona keken, ci kombeddi doŋ apokke dul aryo kulu.
Acakki 32:11 Alegi ni ilara ki i ciŋ omera, lara ki i ciŋ Ecau; pien alwore, gwok nyo obebino ka nekowa ducu mon ki litinogi.
Acakki 32:12 Ento yam onoŋo iwaco ni, ‘Abitimi ber, abimiyo likwayi bedo macalo kweyo ma i dog nam, ma pe kwanne pi dwoŋŋe.’ ”
Acakki 32:13 En obuto kenyo i nino meno, okwanyo dul lim mogo ma yam tye kwede ocwalo bot ominne Ecau,
Acakki 32:14 megi dyegi miya aryo ki nyogi dyegi pyeraryo, megi romi miya aryo ki nyogi romi pyeraryo,
Acakki 32:15 megi kinaga ma ginyeto cakgi pyeradek ki litinogi, megi dyaŋi pyeraŋwen ki twoni apar, megi kana pyeraryo ki twoni kana apar.
Acakki 32:16 Otiŋo man ducu, omiyo i ciŋ luticce, kun gilekogi dul ki dul patpat. Ociko luticce ni, “Wun wukat i nyima, wek kinwu obed mabocoboco ka wutye ka lekogi.”
Acakki 32:17 Ociko latel yo ni, “Ka omera Ecau oromo kwedi, ce openyi ni, ‘Wun jo pa aŋa? Wucito kwene? Lim man ma i nyimwu-ni pa aŋa?’
Acakki 32:18 Ibiwacce ni, ‘Lim pa laticci Yakobo; gin aye mot ma ocwalo bot laditte Ecau; en bene pud odoŋ ceŋ i ŋewa.’ “
Acakki 32:19 Omedde ki pwonyo dano me aryo ki me adekke, ki gin ducu ma gileko lim, ocikogi ni, “Wubiloko lok ma romrom bot Ecau ka wuromo kwede,
Acakki 32:20 ka wubiwacce ni, ‘Dok bene laticci Yakobo aye odoŋ cen i ŋewa.’ ” Onoŋo otamo ni, “Wek akwe cwinye ki mot ma ocito anyim-mi, ci lacen olo abineno waŋe twal, dok en bene gwok doŋ bijola.”
Acakki 32:21 Kit meno mot okwoŋo nyime, kun en kikome obuto i gony i dyewor meno. Yakobo olwenyo i Peniel
Acakki 32:22 I dyewor meno en oa malo, ci okwanyo monne aryo, aŋecane aryo, kacel ki litinone apar wiye acel, owoto oŋolo kwedgi kulu Jabok i waŋ wat apara.
Acakki 32:23 Okwanyogi, omiyo guŋolo kulu, kacel ki lim ma en tye kwede ducu.
Acakki 32:24 Yakobo ka odoŋ kene, laco mo obino, ocako rette kwede nio wa kwarpiny.
Acakki 32:25 Ka laco meno oneno ni pe doŋ etwero loyo Yakobo, ci otwomo awaŋ-macce; ci em Yakobo otuk owil woko lacuŋo ma en rette kwede.
Acakki 32:26 Owacce ni, “Weka doŋ aciti, pien piny doŋ mito ru woko.” Ento Yakobo ogamo ni, “Pe abiweki, nio waŋ ma koŋ ilamma gum.”
Acakki 32:27 En ogamo ni, “Nyiŋi kono aŋa?” En owacci, “Yakobo.”
Acakki 32:28 Ci dok owacce ni, “Nia tin nyiŋi doŋ pe gibilwoŋo ni Yakobo, ento ni Icrael , pien ibedo ka lweny ki Lubaŋa, dok ki dano bene, ci imedo ki loyo.”
Acakki 32:29 Yakobo dok openye ni, “Alegi ni itucca nyiŋi do.” En owacce ni, “Ipenyo nyiŋa kono piŋo?” Omiye gum ka kenyo.
Acakki 32:30 Ci Yakobo ocako nyiŋ kabedo meno ni, Peniel, kun wacci, “Pien atyeko neno Lubaŋa waŋ ki waŋ, ento pud akwo gira aye.”
Acakki 32:31 Ceŋ otucce i Peniel kun doŋ woto ma komo akoma pi eme ma otuk owil wokoni.
Acakki 32:32 Omiyo wa i kare man Luicrael gikwero riŋo puc me bam ma tye i awaŋ-mac, pien Lubaŋa otwomo me Yakobo i ler awaŋ-mac.
Acakki 33:1 Ka Yakobo otiŋo waŋe malo, ci oneno ka Ecau bino, kacel ki jone miya aŋwen. Ocako poko litino i kin Lea ki Lakeri ki bot aŋecane aryo-ni.
Acakki 33:2 Ocwalo aŋeca ki litinogi anyim, ka dok Lea ki litinone, ka doŋ Lakeri ki Yucepu gucoko korgi ducu.
Acakki 33:3 En kikome obolle, ocito anyim, kun woto ryebbe piny tyen abiro nio ka oo kwede cok bot ominne.
Acakki 33:4 Ento Ecau otokke ki ŋwec, oriŋo ka mote, ci opoto okwako kore, ka omako ŋute, onoto leme, ci gucako koko.
Acakki 33:5 Ka dok Ecau otiŋo waŋe malo, ci oneno lwak mon ki litinogi, owacci, “Maca kono jo mene ma gibino-ni?” Yakobo ogamo ni, “Meno aye gin litino ma Lubaŋa omiyo ki laticci pi kicane.”
Acakki 33:6 Ka aŋeca gunyiko cok, kacel ki litinogi, ci guryebbe piny;
Acakki 33:7 Lea bene kit meno kacel ki litinone ka gunyiko cok ci guryebbe piny; me agikkine Yucepu ki Lakeri gunyiko cok, gin bene guryebbe piny.
Acakki 33:8 Ecau owacci, “Lwak man ma arwatte kwedgi ducu, te lokke aŋo?” Yakobo ogamo ni, “Wek anen maber-ber i nyim laditta.”
Acakki 33:9 Ento Ecau owacci, “An atye ki ma roma, omera; wek lim man ducu gubed meri.”
Acakki 33:10 Yakobo ogamo ni, “Aa, pe. Alegi ni, ka ineno an ayomo cwinyi, ci ber igam mot ma amiyi ki ciŋa-ni; pien ada, ka aneno waŋi, rom ki ma aneno waŋ Lubaŋa, pi kit cwiny maber ma ijola kwede-ni.
Acakki 33:11 Alegi igam mot ma amiyo gikelo boti-ni, pien Lubaŋa doŋ onyuto kicane i koma, dok bene atye ki mera ma roma.” Obedo ka ride ki lok meno, nio ka oye, ogamo motte.
Acakki 33:12 Lacen Ecau owacci, “Wek doŋ wanywaku yo kacel, kun atelo nyimi.”
Acakki 33:13 Ento Yakobo ogamo ni, “Laditta, iŋeyo ni litino pud peya guteggi, dok atye ka gwoko romi ki dyaŋi ma pud gidoto litinogi; ka wamiyogi wot malac, bibwoyogi woko, kadi bed pi nino acel, lim ducu gibito woko.
Acakki 33:14 Wek in laditta iwot, icit anyim i nyim laticci, kun an alubo kori motmot, muporo wot pa lim mutella yo, ki wot pa litino, nio ka abio boti i Ceir.”
Acakki 33:15 Ecau ogamo ni, “Wek awek boti jo mogo ma abino kwedgi-ni.” Ento en owacci, “Gimitte piŋo? Laditta, tima ber, wek doŋ obed kit meno.”
Acakki 33:16 Kumeno Ecau ocako wot i nino meno me dok i Ceir.
Acakki 33:17 Yakobo owoto odok mere tuŋ Cukot, ogero ode pire kene dok oguro dwol dyaŋine. Mumiyo nyiŋ kabedo meno gilwoŋo ni Cukot .
Acakki 33:18 Lacen Yakobo oo ki kuc i gaŋ me Cekem, ma tye i lobo Kanaan, kun oa ki i Paddan-aram; oguro kemane i nyim gaŋ.
Acakki 33:19 Dul-latin lobo ma oguro iye kema-ni, owilo ki bot litino pa Kamor, ma won Cekem, ki wellim ma romo miya acel.
Acakki 33:20 Ocano keno tyer kunnu, ci olwoŋo ni El-Eloe-Icrael .
Acakki 34:1 Dina nya pa Lea, ma onywalo ki Yakobo, ocito ka limo mon ma i lobo meno.
Acakki 34:2 Cekem wod pa Kamor ma Lakiv, laker me lobo meno, ka onene, ci omake tektek obuto kwede, omiye lewic.
Acakki 34:3 Cwinye omaro Dina nya pa Yakobo; omaro nyako, kun loko kwede mot mupye.
Acakki 34:4 Cekem oloko ki wonne Kamor ni, “Nyomma nyako man, obed dakona.”
Acakki 34:5 Yakobo owinyo ni otyeko ronyo nyare Dina; ento onoŋo awobene gitye ki limme i olet. Yakobo odiyo cwinye, oliŋ gire mot, nio ka gudwogo.
Acakki 34:6 Kamor won Cekem ocito bot Yakobo ka penyo keny.
Acakki 34:7 Ka awobe pa Yakobo guwinyo lok meno, gua ki i olet, gudwogo, ci gukeco, kiniga omakogi, pien otimo gin ma pe myero i Icrael, pi buta ki nya pa Yakobo, pien kit tim macalo meno pe myero otimme.
Acakki 34:8 Kamor oloko kwedgi kun waco ni, “Tipo kom woda doŋ omaro nyawu; alegowu, wuwek en onyom nyawu, obed dakone.
Acakki 34:9 Wek nyomme obed i kinwa kwedwu; wumi anyirawu botwa, wun bene wunyom anyirawa, wuter.
Acakki 34:10 Wun wubibedo kwedwa, wubibedo i lobo-ni macalo wumito; wubed iye wucat iye wilwu, wek wulim iye lim.”
Acakki 34:11 Cekem bene owaco kit meno bot won nyako ki omegine, ni, “Ber wujol kennya, abikelo botwu lim ducu ma wuŋolla.
Acakki 34:12 Wuŋolla wel lim kit ma wumito ducu ki me ayal, abikolo lim kit ma wubiwacca; ento wumiya anyom nyako-ni obed dakona.”
Acakki 34:13 Awobe pa Yakobo gugamo dog Cekem ki wonne Kamor kun gibwologi abwola, pien oronyo lamingi Dina.
Acakki 34:14 Guwaco botgi ni, “Pe watwero tiyo iye gin mo, ento miyo laminwa bot dano ma pe giliro, meno bikelo lewic i komwa.
Acakki 34:15 Tye yo acel keken; ka otimme, ci miyo waye, en ene: ka wudoko macalo wan, ka dano acel acel ma laco i kinwu olirre.
Acakki 34:16 Miyo wan doŋ wabimiyowu anyirawa, ki wan bene doŋ wabinyomo anyirawu; ci doŋ wabibedo i kinwu macalo wat acel.
Acakki 34:17 Ento ka pe wuwinyo lokwa, ka wukwero Lirre, ci wakwanyo nyawa, waa, wacito giwa.”
Acakki 34:18 Lokgi oyomo cwiny Kamor ki wode Cekem.
Acakki 34:19 Latin awobi orune ka timo woko cut, pien onoŋo cwinye yom i kom nya pa Yakobo. Onoŋo yam giwore makato jo ducu ma i ot pa wonne.
Acakki 34:20 Kit meno Kamor ki wode Cekem gucito i dog gaŋgi, ci guwaco bot jo me gaŋgi ni,
Acakki 34:21 “Jo man gimer kwedwa; waweku gin gubed i lobo, gucat wilgi iye; nen, lobo-ni tye malac ma romogi; wuwek wanyom anyiragi, wek wami gin bene gunyom anyirawa.
Acakki 34:22 Tye lok acel ma bimiyo giye bedo i kinwa, en aye bedo wat acel, ka laco acel acel i kinwa bilirre, kit macalo gin gilirre.
Acakki 34:23 Pe limgi, ki lonyogi ki lwak lee ma tye i ciŋgi ducu gibidoko limwa? Ber waye lokgi wek gubed kwedwa.”
Acakki 34:24 Ci jo ducu ma guwok ki i dog gaŋ guwinyo lok pa Kamor ki wode Cekem; co ducu ki acel acel gulirre, lwak ducu ma guwok ki i dog gaŋ meno.
Acakki 34:25 Ka nino okato adek, ma doŋ bur okwok, ci awobe pa Yakobo aryo, Cimeon ki Levi, omegi Dina, gukwanyo pala lucwan, gucito, guturo ki donyo i gaŋ ma pe wegine giŋeyo, ci guneko co woko ducu.
Acakki 34:26 Ka guneko Kamor ki wode Cekem ki pala lucwan, ci gukwanyo Dina woko ki i ot pa Cekem, gucito kwede.
Acakki 34:27 Awobe pa Yakobo gucorre i gaŋ pa luto, guyako iye jamigi pi ronyo lamingi.
Acakki 34:28 Guyako dyegigi ki dyaŋigi, ki lwak kana, ki jami ducu ma tye i gaŋ ki ma tye i potti bene.
Acakki 34:29 Guyako lwak lonyogi ducu, ki litinogi ducu ki mon megi, ki jami ma i odigi ducu, gutero matwal.
Acakki 34:30 Ci Yakobo owaco bot Cimeon ki Levi ni, “Wun wukelo ayela i koma, wumiyo nyiŋa odoko ŋwe lituny i kin wegi lobo-ni, Lukanaan ki Luperiji. An lwakka nok mo, ka ce gucokke kacel me lweny kweda, gibityeka woko liweŋ, an kacel ki oda ducu.”
Acakki 34:31 Ento gugamo ni, “Myero doŋ gubed ki laminwa macalo lakwele bo?”
Acakki 35:1 Lubaŋa owaco bot Yakobo ni, “A woko icit i Betel, wek ibed kunnu; dok ican keno tyer kunnu ka ma yam an anen iye boti i kare ma iriŋo ilwi woko ki bot omeru Ecau.”
Acakki 35:2 Omiyo Yakobo owaco bot jo ma i ode ki jo ducu ma gibedo bote ni, “Wubol lwak cal lubaŋa pa lurok ma wutye kwedgi i kinwu-ni, wulonnye kenwu, wulok ginarukawu;
Acakki 35:3 ka doŋ waayu, wacitu woko wa i Betel, wek acit acan keno tyer pi Lubaŋa ma yam ogamo doga i nino ma yam can odiŋani, ma obedo kweda i kabedo ducu ma awoto iye.”
Acakki 35:4 Gumiyo ki Yakobo cal ducu, ki agit ma noŋo tye i itgi bene; ci cal lubaŋa pa lurok ma gitye kwede Yakobo oyikogi piny i te yat kworo ma yam tye cok ki Cekem.
Acakki 35:5 Ka gitye ka wot, lworo ma oa ki bot Lubaŋa opoto i kom wegi gaŋi ma tye cok kwedgi, omiyo pe gulubo kor awobe pa Yakobo.
Acakki 35:6 Yakobo otiro i Luj ma en aye Betel, ma tye i lobo Kanaan, en kacel ki lwak dano ducu ma yam gitye kwede.
Acakki 35:7 Ocano keno tyer kunnu, olwoŋo nyiŋ kabedo meno ni El-betel pien onoŋo Lubaŋa yam onen iye bote i kare ma olwi oriŋo woko ki bot ominne.
Acakki 35:8 Debola lapidi pa Labeka oto woko, ci giyike i te yat kworo ma i ŋet Betel; mumiyo nyiŋ kabedo meno gilwoŋo ni Alon-bakut .
Acakki 35:9 Lubaŋa dok onyutte bot Yakobo i kare ma en oa ki i Paddan-aram, ci omiye gum.
Acakki 35:10 Lubaŋa owacce ni, “Nyiŋi Yakobo; pe dok gibilwoŋo nyiŋi ni Yakobo, ento nyiŋi doŋ bibedo Icrael.” Omiyo nyiŋe odoko Icrael.
Acakki 35:11 Lubaŋa dok owacce ni, “An Lubaŋa Matwero-ducu; nywal, inya; rok ki lwak rok mapol bia i komi, ki luker bene gibia ki i komi.
Acakki 35:12 Lobo ma yam amiyo ki Abraim ki Icaka abimiyo boti, ka dok abimiyo lobo bot likwayi ma gibilubi.”
Acakki 35:13 Lubaŋa ocako a ki i kabedo ka ma yam oloko iye kwede-ni odok malo.
Acakki 35:14 Ci Yakobo ocibo wii i kabedo ka ma oloko iye kwede-ni, ocibo iye wir got; oonyo gityer amata i keme, ka oliyo moo i kome.
Acakki 35:15 Yakobo ocako nyiŋ kabedo ma Lubaŋa oloko iye kwede-ni ni Betel.
Acakki 35:16 Gumedde ki wot nia ki i Betel: i kare ma pud Eprat kiborbor, mwoc Ogoyo Lakeri, ci nyodone obedo tek.
Acakki 35:17 Ka doŋ nyodone obedo tek, dako lacolo owacce ni, “Pe ilwor; tin doki ibinywalo latin laco mukene.”
Acakki 35:18 I kare ma en to ma cwinye cok ka tum, ocako nyiŋ latinne ni. Benoni; ento wonne ocako nyiŋe ni Benjamin.
Acakki 35:19 Lakeri oto woko kit meno, ci giyike i yo ma cito Eprat, ma en aye Beterekem.
Acakki 35:20 Yakobo ocibo wir got i wi lyel pa Lakeri; meno wir lyel pa Lakeri ma pud tye ocuŋ kunnu nio wa i kare man.
Acakki 35:21 Icrael omedde ki wotte, ogony i ŋe lubele me Eder ma wiye ocudo malo.
Acakki 35:22 I kare ma Icrael tye i lobo meno, ci wode Reuben otimo caro, obuto ki ci-wonne Bila ma aŋeca; ci wonne owinyo pire bene. Yakobo yam tye ki awobene apar wiye aryo.
Acakki 35:23 Litino awobe pa Lea gin aye Reuben, latin kayo pa Yakobo, Cimeon, Levi, Juda, Icakar ki Jabulon.
Acakki 35:24 Litino awobe pa Lakeri gin aye Yucepu ki Benjamin.
Acakki 35:25 Litino awobe pa Bila, aŋeca: pa Lakeri, gin aye Dan ki Naputali.
Acakki 35:26 Litino awobe pa Jilpa, aŋeca pa Lea, gin aye Gad ki Acer. Meno gin aye litino awobe pa Yakobo ma ginywalogi i Paddan-aram.
Acakki 35:27 Yakobo obino bot wonne Icaka i Mamre, i Kiriat-arba, en aye Kebron ka ma yam Abraim ki Icaka gubedo iye.
Acakki 35:28 Icaka yam ori wi lobo mwaka miya acel ki pyeraboro.
Acakki 35:29 Icaka oomo cwinye me agikkine, oto woko ci odok oto, lutugi, dano muteggi, ma doŋ oti; ci awobene Ecau ki Yakobo guyiko kome.
Acakki 36:1 Man-aye likwayo pa Ecau, en Edom.
Acakki 36:2 Ecau onyomo anyira Kanaan: Ada nya pa Elon Lakit, Okolibama nya pa Ana, wod pa Jibeon Lakiv,
Acakki 36:3 ki Bacemat nya pa Icmael, lamin Nebayot.
Acakki 36:4 Ada onywalo ki Ecau Erifaji; Bacemat onywalo Reuel;
Acakki 36:5 ki Okolibama onywalo Jeuc, Jalam ki Kora; meno aye litino awobe ma ginywalo ki Ecau i lobo Kanaan.
Acakki 36:6 Ecau otero monne ki litino awobene ki anyirane, ki lwak jo ducu ma en tye kwede, ki limme, lee mere ducu ki lonyone ducu ma olimogi ki i lobo Kanaan, odak kwedgi i lobo mukene kun opokke ki ominne Yakobo.
Acakki 36:7 Onoŋo gin ducu gitye ki lim madwoŋ, ma pe doŋ romogi bedo kacel: pien lobo ma onoŋo gibedo iye pe romo me kwayo limgi,
Acakki 36:8 Omiyo Ecau odak obedo i lobo godi me Ceir; Ecau en aye Edom.
Acakki 36:9 Likwayo pa Ecau won jo Edom ma i lobo godi me Ceir gin ene.
Acakki 36:10 Man aye nyiŋ litino awobe pa Ecau: Erifaji wod pa Ada ma, dako pa Ecau, ki Reuel wod pa Bacemat dako pa Ecau.
Acakki 36:11 Litino awobe pa Erifaji gin Teman Omar Jepo, Gatam ki Kenaj.
Acakki 36:12 Timna yam en dako pa Erifaji, wod pa Ecau, ma aŋeca; onywalo Amalek ki Erifaji. Man gin aye litino awobe pa Ada, dako pa Ecau.
Acakki 36:13 Man gin aye litino awobe pa Reuel: Nakat, Jera Cama ki Mija. Man aye litino awobe pa Bacemat dako pa Ecau.
Acakki 36:14 Man aye litino awobe pa Okolibama nya pa Ana wod pa Jibeon, dako pa Ecau; onywalo ki Ecau awobe magi: Jeuc, Jalam ki Kora.
Acakki 36:15 Magi aye litino awobe pa Ecau ma rwodi. Litino awobe pa Erifaji latin ka yo pa Ecau gin ene: rwot Teman rwot Omar, rwot Jepo, rwot Kenaj:
Acakki 36:16 rwot Kora, rwot Gatam rwot Amalek; magi aye rwodi pa Erifaji ma i lobo Edom; gin aye awobe pa Ada.
Acakki 36:17 Magi aye litino awobe pa Reuel wod pa Ecau: rwot Nakat, rwot Jera rwot Cama ki rwot Mija; meno aye rwodi pa Reuel ma i lobo Edom; gin aye litino awobe pa Bacemat, dako pa Ecau.
Acakki 36:18 Magi aye litino awobe pa Okilibama dako pa Ecau: rwot Jeuc rwot Jalam ki rwot Kora: meno gin aye rwodi ma Okolibama nya pa Ana, dako pa Ecau, onywalo.
Acakki 36:19 Gin aye litino awobe pa Ecau, en aye Edom; meno aye gin rwodigi.
Acakki 36:20 Magi aye awobe pa Ceir Lakori, ma gin wegi lobo-nu: Lotan, Cobal, Jibeon, Ana,
Acakki 36:21 Dicon, Ejer ki Dican; magi aye rwodi pa jo Kori, litino awobe pa Ceir ma i lobo Edom.
Acakki 36:22 Litino awobe pa Lotan gin aye Kori ki Eman; ki lamin Lotan en Timna.
Acakki 36:23 Magi aye litino awobe pa Cobal: Alvan, Manakat, Ebal, Cepo ki Onam.
Acakki 36:24 Magi aye litino awobe pa Jibeon: Aiya, ki Ana; en aye Ana ma yam onoŋo waŋ pii amuro ma tye i tim, i kare ma en tye ka kwayo lwak kana pa wonne Jibeon.
Acakki 36:25 Magi aye Litino pa Ana: Dicon ki Okolibama, nya pa Ana.
Acakki 36:26 Magi aye litino awobe pa Dicon: Kemdan, Eciban, Itran ki Keran.
Acakki 36:27 Magi aye litino awobe pa Ejer: Bilan, Jaavan ki Akan.
Acakki 36:28 Magi aye litino awobe pa Dican: Uj ki Aran.
Acakki 36:29 Magi aye rwodi pa jo Kori: rwot Lotan, rwot Cobal, rwot Jibeon, rwot Ana,
Acakki 36:30 rwot Dicon, rwot Ejer ki rwot Dican; meno aye rwodi pa jo Koti, kit ma calo kakagi tye kwede i lobo Ceir.
Acakki 36:31 Magi aye luker ma guloyo lobo Edom, ma onoŋo pud peya kabaka mo oloyo jo Icrael.
Acakki 36:32 Bela wod pa Beor onoŋo loyo Edom, nyiŋ gaŋ kalle gilwoŋo ni Dinkaba.
Acakki 36:33 Ka Bela oto, ci Jobab wod pa Jera me Bojra oleyo ka tyene.
Acakki 36:34 Ka Jobab oto, ci Kucam mua ki i lobo pa jo Teman oleyo ka tyene.
Acakki 36:35 Ka Kucam oto, ci Adad wod pa Bedad oleyo ka tyene. En con olwenyo, oloyo jo Midian ma gitye i lobo Moab; nyiŋ gaŋ kalle gilwoŋo Avit.
Acakki 36:36 Ka Adad oto ci Camla me Macireka oleyo ka tyene.
Acakki 36:37 Ka Camla oto, ci Caul me Rekobot ma tye i dog kulu Euprate oleyo ka tyene.
Acakki 36:38 Ka Caul oto, ci Baal-kanan wod pa Akbor oleyo ka tyene.
Acakki 36:39 Ka Baal-kanan wod pa Akbor oto, ci Kadar oleyo ka tyene; nyiŋ gaŋ kalle gilwoŋo Pau. Nyiŋ dakone Meketabel, nya pa Matred, nya pa Mejakab.
Acakki 36:40 Magi aye nyiŋ rwodi ma tuŋ bot Ecau, macalo doggolagi tye kwede, ki kabedogi, ma lubo nyiŋgi: rwot Timna, rwot Alva, rwot Jetet,
Acakki 36:41 rwot Okolibama rwot. Ela rwot Pinon,
Acakki 36:42 rwot Kenaj, rwot Teman, rwot Mibjar,
Acakki 36:43 rwot Magdiel ki rwot Iram; magi aye rwodi pa jo Edom, en aye Ecau, ma kwaro pa jo Edom, kit ma yam gibedo kwede i kabedogi, i lobo ma odoko megi.
Acakki 37:1 Yakobo obedo i lobo ma yam koŋ wonne obedo iye-ni, lobo me Kanaan.
Acakki 37:2 Man aye lok me tekwaro pa Yakobo. Ka Yucepu doŋ ditte oromo mwaka apar wiye abiro, onoŋo doŋ kwayo lim kacel ki omege; en obedo ki litino awobe pa Bila ki Jilpa, mon pa wonne; Yucepu okelo lok maraco i komgi bot wongi.
Acakki 37:3 Yakobo onoŋo maro Yucepu makato litinone ducu pien onoŋo en latin ma ginywalo ka wi tiyone; okwone kanyi mabor ma bade boco.
Acakki 37:4 Ento ka omegine guneno ni wongi maro en makato gin ducu, cwinygi ocako kwere woko, pe gitwero lok kwede maber.
Acakki 37:5 Ka Yucepu oleko lek, ci otito bot omegine, ci gumedde ameda ki kwere.
Acakki 37:6 En otito botgi ni, “Koŋ wuwiny kit lek ma aleko-ni:
Acakki 37:7 nen ba, i kare ma wabedo ka tweyo larita i poto, ci nen, laritana oa malo ocuŋ atir; ci laritawu gugurre, gurume dyere, ka giryebbe piny bot laritana.”
Acakki 37:8 Omegine gugamo ni, “In ada ibiloyowa? In aye doŋ ibiloyo wiwa?” Gumedde ki kwere doŋ marac pi lekke ki pi lokke.
Acakki 37:9 Dok oleko lek mukene, dok otito ki omegine aye, kun wacci, “Nenu ba, dok aleko lek mukene aye. Nen, ceŋ ki dwe ki lakalatwe apar wiye acel gubedo ka ryebbe piny i nyima.”
Acakki 37:10 Ka otito bot wonne ki bot omegine, wonne ocoke, ojuke matek, kun wacce ni, “Meno kit lek aŋo ma ileko kumene-ni? An ki meni ki omegini wabibino, ci wapoto waryebbe piny i nyimi ada?”
Acakki 37:11 Nyeko omako omegine i kome ento wonne okano lok meno i cwinye. Gicato Yucepu i Ejipt
Acakki 37:12 Ka omegine gucito ka kwayo lim pa wongi ma cok ki Cekem,
Acakki 37:13 ci Icrael owaco bot Yucepu ni, “Omegini pe gitye ka kwat i ŋet Cekem? Bin wek aori icit botgi.” En ogamo doge ni, “An a ene”.
Acakki 37:14 Ci owacce ni, “Koŋ, icinen ka omegini gitye maber, kacel ki lim bene, ka idwokka lok doki.” Ka ocwale nia ki i nota me Kebron, ci ocito wa i Cekem.
Acakki 37:15 Laco mo onoŋe ka woto juŋŋe atata i olet; laco meno openye ni, “In ibeyenyo aŋo?”
Acakki 37:16 En ogamo ni, “Abeyenyo omegina. Alegi ititta ka ma gitye iye ka kwayo limgi.”
Acakki 37:17 Laco meno owacce ni, “Doŋ gutyeko a woko, pien awinyo ka giwaco ni, ‘Wacitu wa i Dotan’” Yucepu ocako lubo kor omegine, ka onoŋogi i Dotan.
Acakki 37:18 Ka gunene ki ka mabor, ma onoŋo peya oo botgi cok, ci guyubo lok i kome me neke,
Acakki 37:19 kun giloko kekengi ni, “Lalek eno bino-nu.
Acakki 37:20 Wubin tin wa neke woko, wek wabole i bur mo kany; ci wabitito ni, ‘ŋuu mo aye omake, omwode woko’, wek wanen kit ma lekke-nu bicobbe kwede.”
Acakki 37:21 Reuben owinyo yub meno, ci olare ki i ciŋgi, kun wacci, “Pe wan aye waneke.”
Acakki 37:22 Reuben owacogi dok ni, “Pe giony remone mo; wubole woko i bur man ma tye i tim kany, ento pe wuket ciŋwu i kome.” Onoŋo en oyubbe me kwanye woko ki i ciŋgi pi dwoke bot wonne.
Acakki 37:23 Ka Yucepu oo bot omegine, ci gupoto i kome, gulunyo boŋo kanyine woko, kanyi mabor ma bade boco ma onoŋo oruko-ni;
Acakki 37:24 ci gumake, gutere gubole woko i bur. Bur meno onoŋo pii pe iye.
Acakki 37:25 Lacen gubedo piny ka cam; ka gutiŋo wangi, ci guneno lwak jo Icmael ma gua i Gilead, ki lwak kinaga ma gutiŋo yec odok, moo yat too ki murra, ma giwoto gicito kwede i Ejipt.
Acakki 37:26 Juda dok owaco ki omegine ni, “Konyo aŋo ka waneko ominwa dok wamuŋo tone woko?
Acakki 37:27 Wubin wek wacatu en bot jo Icmael, pe wan aye waneke ki ciŋwa, pien en ominwa, remowa kikome.” Ci omegine guworo doge.
Acakki 37:28 Jo Midian ma lucatwil gubino kenyo; ci guywayo Yucepu woko ki i bur, gucate woko bot jo Icmael, kun giwile ki cekel me ryal pyeraryo; ci gutero Yucepu wa i Ejipt.
Acakki 37:29 Ka Reuben odwogo i dog bur, ci oneno Yucepu doŋ pe i bur, ci cwinye ocwer ocako yeco boŋone woko.
Acakki 37:30 Ka odok cen bot omegine, owacogi ni “Awobi-ni doŋ pe do; man abidok kwene ba?”
Acakki 37:31 Ka gukwanyo kanyi pa Yucepu, ci guneko dyel, ka guluto kanyi i remo;
Acakki 37:32 ka gukelo kanyi mabor ma bade boco bot wongi, kun giwaco ni, “Wan wanoŋo man; koŋ iŋi, ka nyo kanyi pa wodi onyo pe.”
Acakki 37:33 Ka oŋiyo, ci owacci, “Man kanyi pa woda do; ŋuu doŋ omwode woko do; adada Yucepu doŋ ŋuu okido woko matitino do.”
Acakki 37:34 Yakobo bene cwinye ocwer, ocako yeco boŋone, ci otweyo boŋo cola i pyere, obedo ka koko wode pi kare malac.
Acakki 37:35 Awobene ducu ki anyirane gua malo gucito ka kweyo cwinye; okwero ni pe gikwe cwinye, kun wacci, “Aa pe, abilubo kor latinna i lyel ki koko.” Wonne obedo ka koke kit meno.
Acakki 37:36 Ci jo Midian gucato Yucepu woko i Ejipt bot Potipar, ladit tic pa Parao, ma loyo askari Lukur-piny.
Acakki 38:1 I kare meno Juda oa woko ki bot omegine, ocito odak bot laco mo ma i Adulam, ma nyiŋe Kira.
Acakki 38:2 Juda oneno nya pa Lakanaan mo ma nyiŋe Cua; ci onyomo, ka obedo kwede.
Acakki 38:3 Ci ogamo ic, onywalo latin laco, wonne ocako nyiŋe Er.
Acakki 38:4 Dako dok ogamo, onywalo latin laco, ocako nyiŋe Onan.
Acakki 38:5 Dok ogamo ic aye, onywalo latin laco, ocako nyiŋe Cela, Latin meno en onywalo i Kejib.
Acakki 38:6 Juda onyomo nyako ma nyiŋe Tamar ki wode Er ma latin kayone.
Acakki 38:7 Ento Er latin kayo pa Juda yam onoŋo dano marac i nyim Rwot, ci Rwot oneke woko.
Acakki 38:8 Ci Juda owaco bot Onan ni, “Dony i wi ci-omeru, ci ibed kwede macalo won ot, wek inywal kwede wi omeru.”
Acakki 38:9 Ento Onan oŋeyo ni litino pe bibedo mere; pi meno ka odonyo i wi ci-ominne, ci onyeto kodine piny, wek pe enywal kwede wi ominne.
Acakki 38:10 Gin ma otimo pe oyomo cwiny Rwot, ci oneke woko bene.
Acakki 38:11 Juda dok owaco bot ci-wode Tamar ni, “Koŋ doŋ ibed macalo daa-to i ot pa woru, nio waŋ ma woda Cela bidoŋo”, pien onoŋo lworo ni gwok bito woko, macalo omegine. Kit meno Tamar odok obedo i ot pa wonne.
Acakki 38:12 Ka kare okato, ci dako pa Juda ma nya pa Cua-ni oto woko. Ka cwiny Juda doŋ opye, ci ocito i Timna bor luŋol yer romine, onywako yo ki lareme Kira ma Laadulam.
Acakki 38:13 Ka gitito bot Tamar ni, “Kwaru okato obecito i Timna ka ŋolo yer rom ine”,
Acakki 38:14 ci olunyo boŋo cola me dalako woko, ka oumme ki kitambara, odwalo ki kome woko ducu, ka ocito obedo kwede i dogcel me Enaim, ma okemo yo me Timna; pien onoŋo oneno ni kadi bed Cela doŋ oteggi, ento peya gimiye ni olake.
Acakki 38:15 Ka Juda onene, ci otamo ni gwok dako lakwele mo, pien onoŋo en oumo waŋe woko ducu.
Acakki 38:16 Ka ocito bote ka ma obedo iye i ŋet yo, owacce ni, “Bin wek abed kwedi,” kun pe ŋeyo ni ci-wode. En ogamo ni, “Ibimiya gin aŋo kono, ka wek ibin ibed kweda?”
Acakki 38:17 En odok iye ni, “Abikwanyo latin dyel ki i kin dyegina, acwalli.” Dako-nu ogamo ni, “Ibijeŋo gin aŋo bota, ka doŋ ibicwalla?”
Acakki 38:18 Ogamo ni, “In imito ajeŋŋi gin aŋo?” En odok iye ni, “Agit meri, ki tolli, ki odooni ma tye i ciŋi-ni.” Ci otiŋo omiyogi ducu bote, ka odonyo obedo kwede, ci dako-nu oyac kwede.
Acakki 38:19 Dako oa okato ocito gire woko, olunyo boŋo kitambara ma oumme kwede-ni, ka doŋ oruko boŋo cola me dalako.
Acakki 38:20 Ka Juda ocwalo La-adulam ma lareme pi terre latin dyel, wek odwokke jami ma yam ojeŋo bot dako-nu, pe omedo ki noŋo kome.
Acakki 38:21 Obedo ka penyo jo ma i kabedo-nu ni, “Dako mo ma lakwele-ni tye kwene, ma onoŋo yam bedo i ŋet yo Enaim?” Guwacce ni, “Lakwele mo pe obedo kany.”
Acakki 38:22 Ka odok cen bot Juda, ci owacce ni, “Pe amedo ki noŋo dako-nu; ki jo ma i kabedo meno bene guwacci, ‘Lakwele mo pe yam obedo kunnu.’ “
Acakki 38:23 Juda ogamo ni, “Wek doŋ oter jami-nu obed mere, giwek nyerowa; nen, acwalo latin dyel man, ci noŋo kome aye oloyi.”
Acakki 38:24 Ka dwe adek okato, ci gitito ki Juda ni, “Ci-wodi Tamar obedo ka timme kwele kwele, ci doŋ oyac woko ki tim kwelene-ni.” Juda owacci, “Wukele woko, wek giwaŋe woko.”
Acakki 38:25 Ka gitye ka kele woko, ci en ocwalo lok bot kwarone, ni “Won jami man en aye ayac kwede.” Dok onwoyo aye ni, “Alegi ni iŋigi. Agit, ki tol ki odoo-nu jami pa aŋa kaa?”
Acakki 38:26 Juda oŋiyogi, ci otuco kun waco ni, “Dako man kite atir makata woko, pien pe amedo ki miyo en bot woda Cela.” Pe bene omedo ki bedo kwede.
Acakki 38:27 Ka kare me gonnyene oromo, ci onen ni litino rudi tye i iye.
Acakki 38:28 Ka mwoc doŋ ogoye, latin ocwalo ciŋe woko, ci lacolo otweyo uci makwar i ciŋe, kun wacci, “Man aye okwoŋo katti woko.”
Acakki 38:29 Ka doŋ oŋunyo ciŋe, odwoko cen, nen, ominne aye dok okatti woko, ci dako-nu owacci, “In doŋ ituro ki baro dye ic, ikatti woko niŋniŋ?” Mumiyo gicako nyiŋe Perej .
Acakki 38:30 Ka lacen ominne dok ginywalo kun uci makwar tye i ciŋe; ci gicako nyiŋe jera.
Acakki 39:1 Gitero Yucepu woko i Ejipt, ci Potipar ladit tic pa Parao, ma loyo askari lukurpiny, ma Laejipt, owilo en woko ki bot jo Icmael ma gutere kunnu-ni.
Acakki 39:2 Rwot yam tye ki Yucepu, ci odoko lakomegum; ocako bedo gire i ot pa laditte ma Laejipt;
Acakki 39:3 ci laditte bene oneno ni Rwot tye kwede, pien Rwot omiyo gin ducu ma en tiyo bedo maber.
Acakki 39:4 Cwiny Potipar obedo, yom i kom Yucepu, ci odoko laticce. Ocako kete obedo ladit ma loyo ode ki jamine ducu.
Acakki 39:5 Nia i kare meno ma okete obedo ladit ma loyo ode, ki lalo jamine ducu, Rwot ocako miyo gum obedo i ot pa Laejipt meno pi Yucepu; gum pa Rwot opoto i kom jami ma yam tyekwede ducu, ma i ot ki ma i poto-gu.
Acakki 39:6 Ci Potipar omiyo jami ducu i te loc pa Yucepu; pi bedo kwede omiyo doŋ pe paro gin mo, kono pi cam keken ma en camo-ni. Onoŋo Yucepu nen mabulobulo, dok mwonya matek.
Acakki 39:7 Lacen dako pa laditte cwinye ocako pyette i kom Yucepu, ci owacce ni, “Wabut kwedi.”
Acakki 39:8 Ento en okwero woko, ci owaco bot ci-laditte ni, “Nen ba, pi bedona kany omiyo laditta pe doŋ paro pi gin mo ma tye i ot-ti, dok otyeko keto gin ducu ma etye kwede i ciŋa.
Acakki 39:9 En pe doŋ tye ki dit makato an i ot man, pe tye gin mo ma dok okano ma peya omiyo i ciŋa, kono in keken, pien in i dakone. An dok acorre ka tiyo bal madit marac kuman niŋniŋ, kun atimo wa bal i kom Lubaŋa kulu?”
Acakki 39:10 Kadi bed dako meno obedo ka bito Yucepu jwijwi, pe omedo ki winyo lokke, pe oye buto kwede, kadi bedo kwede.
Acakki 39:11 Ento ka nino mo acel owec, ma, onoŋo laco mo pe i ot, ka Yucepu odonyo i ot ka tiyo ticce,
Acakki 39:12 ci dako-nu omake ki boŋone, kun wacci, “But kweda.” Ento Yucepu omwomme oweko boŋone i ciŋe, okato gire woko ki i ot.
Acakki 39:13 Ka dako-nu oneno en oweko boŋone i ciŋe, omwomme gire oka-to woko ki i ot,
Acakki 39:14 ci olwoŋo co ma gibedo i ode, ci otittigi ni, “Nenu, ladit-ti okelo Laibru-ni kany me nywarowa; obino bota i ot ni ebut kweda kulu, ci atokke adaŋŋe ki koko matek.
Acakki 39:15 Ka oneno ni atiŋo dwana malo kun agorre matek ki koko, ci otenyo ginarukane bota, ci omwomme oka-to woko ki i ot.”
Acakki 39:16 Ci opyelo boŋone ka ŋete nio ka won ot odwogo paco.
Acakki 39:17 Otitte kit lok acel-lu, kun waco ni, “Opii Laibru-ni ma ikelo i kinwa obino bota i ot ka nywara;
Acakki 39:18 ento ka atiŋo dwana oyotoyot kun adaŋŋe, ci oweko ginarukane bota, omwomme gire woko ki i ot.”
Acakki 39:19 Ka Potipar owinyo lok ma dakone olokke, ni, “Man en aye kit ma opiini otima kwede”, ci kiniga omake matek mada.
Acakki 39:20 Ocako mako Yucepu, oketo i mabuc, i kabedo ma gitweyo iye lumabuc pa kabaka, ci obedo i mabuc kunnu.
Acakki 39:21 Ento Rwot onoŋo tye ki Yucepu, ci onyutte mar mere ma pe lokke, ci omiyo en oyomo cwiny lagwok ot mabuc.
Acakki 39:22 Lagwok mabuc omiyo twer ki Yucepu me gwoko lumabuc ducu ma gitye i mabuc; gin ducu ma gitiyo kunnu, en aye loyo.
Acakki 39:23 Lagwok ot mabuc pe doŋ tamo pi gin mo ma oketo i ciŋ Yucepu, pien onoŋo Rwot tye kwede; gin ducu ma en tiyo, Rwot omiyo iye gum.
Acakki 40:1 Ka kare okato, latyer koŋo vino pa kabaka me Ejipt ki lated mugatine gubalo i nyime.
Acakki 40:2 Kiniga omako Parao i kom ludito ticce aryo-nu, ladit latyer koŋo vino ki ladit me tedo mugati,
Acakki 40:3 ci oketogi i ot pa ladit ma loyo askari lukur-piny po gwokogi, i ot mabuc ma Yucepu bene gitweye iye-ni.
Acakki 40:4 Ladit ma loyo askari lukur-piny oketogi i ciŋ Yucepu, en okurogi; ka gitweyogi i ot kol kare mo.
Acakki 40:5 Ci guleko lek i nino acel, latyer koŋo vino ki lated mugati pa kabaka me Ejipt, ma gitweyogi i ot mabuc; ŋat acel acel oleko gire lekke, kun lek acel acel tye ki tyen lokke.
Acakki 40:6 Ka Yucepu obino botgi odiko, ci onenogi kun gitye ki cwercwiny.
Acakki 40:7 Ci openyo ludito tic aryo pa Parao ma gitye kwede i ot kol i ot pa laditte, ni, “Tin waŋwu oballe woko piŋo?”
Acakki 40:8 Gugamo ni, “Tin waleko lek, ci pe tye dano mo ma gonyowa te lekke.” Yucepu owacogi ni, “Pe Lubaŋa gire aye lagony tere? Koŋ wutitta lekke mono.”
Acakki 40:9 Ci latyer koŋo vino ocako tito lekke bot Yucepu, kun wacce ni, “I waŋ lekka onoŋo olok tye i nyima,
Acakki 40:10 olok onoŋo tye ki jaŋe adek; ka pud oluro me keto: ture, ci onyak, olugo ocek woko.
Acakki 40:11 Ka amako kikopo pa Parao i ciŋa, ci aŋolo nyige, abiyo i kikopo, ka amiyo kikopo i ciŋ Parao.”
Acakki 40:12 Yucepu ogamo, owacce ni, “Man aye te lekke: jaŋe adek-ki, meno nino adek;
Acakki 40:13 i nino me adekke Parao bitiŋi ci dwoki i dog ticci, ci dok ibimiyo kikopo pa Parao i ciŋe kit macon ca, kit macalo con i kare ma in latyer koŋo vinone.
Acakki 40:14 Ento ber ipo pira ka doŋ idok i dog ticci; alegi ni in bene itima ber do, itit pira bot Parao, wek gigonya woko ki i ot man.
Acakki 40:15 Pien yam gikwala akwala ki i lobo pa jo Ibru; man bene dok giketa kany i ot kol noŋo ma pe abalo gin mo.”
Acakki 40:16 Ka ladit me tedo mugati oneno ni gigonyo te lek maber, en owaco ki Yucepu ni, “An bene onoŋo aleko lekka: onoŋo adodo aduku adek i wiya.
Acakki 40:17 I aduku mamalone ca onoŋo tye iye lwak kit gin ma gitedo ducu pi Parao, ento winyo obedo ka camogi woko ki i aduku ma tye i wiya-ni.”
Acakki 40:18 Yucepu ogamo ni, “Man aye te lekke: aduku adek en aye nino adek;
Acakki 40:19 i nino me adekke Parao bitiŋi malo, ci biŋabi i kom yat, ka winyo gibicamo riŋo komi woko.”
Acakki 40:20 Ka nino adek oromo, en aye nino ma ginywalo iye Parao, ci otedo karama ki luticce ducu, ci Parao okelo ladit latyer kono yino kacel ki ladit lated mugati i nyim luticce.
Acakki 40:21 Odwoko ladit latyer koŋo vino i dog ticce me tyero koŋo vino, ci otiŋo kikopo pa Parao omiyo i ciŋe;
Acakki 40:22 ento oŋabo: ladit lated mugati malo i kom yat kit ma nene Yucepu ogonyo kwede te lekgi.
Acakki 40:23 Ento ladit latyer koŋo vino pe omedo ki po pi Yucepu, wiye owil woko i kome matwal.
Acakki 41:1 Ka mwaka okato aryo kulu, Parao oleko lek ni onoŋo ecuŋ i ŋet kulu Nail,
Acakki 41:2 ci nen, dyaŋi abiro ma komgi pilpil ma gucwe, gubedo ka camo lum tiro.
Acakki 41:3 Dyaŋi mukene abiro dok gukatti woko ki i kulu Nail ma komgi omok, gujony woko liŋok, ma gulubo korgi, ka gucuŋ ka ŋet dyaŋi meno, ma gitye i ŋet kulu Nail.
Acakki 41:4 Dyaŋi ma komgi omok, ma gujony woko liŋok-ki gucamo dyaŋi ma komgi pilpil mucwe-ni woko. Ci Parao oco woko ki i waŋ nino.
Acakki 41:5 Ka dok onino, ci dok oleko lek mukene me aryone, oneno wit kal abiro ma ocek oluŋŋe, mabeco, ma gujany i kom tyen kai acel.
Acakki 41:6 Dok i ŋegi oneno wit kal abiro ma gulot gujany ma walgi atati, ma gubwarre woko pi yamo malyet mua ki tuŋ wokceŋ.
Acakki 41:7 Ci wite abiro ma waŋgi atati-ni gumwonyo wit kal ma ocek oluŋŋe, ma waŋgi ŋaraŋara-ni woko. Ka Parao dok oco woko ki i waŋ nino, onoŋo ni dok eleko lek aye.
Acakki 41:8 Cwinye obedo ka cwer odiko con; ci ocwalo kwena olwoŋo lutyet ki luryeko ma i Ejipt ducu. Parao otitogi lekke, ento ŋat mo pe onen ma otwero gonyo ki Parao te lekke.
Acakki 41:9 Ladit latyer koŋo vino owaco ki Parao ni, “Apo rocca tin.
Acakki 41:10 I kare ma Parao okeco i kom luticce, ci otweya i ot kol kacel ki ladit lated mugati i ot pa ladit ma loyo askari lukur-piny,
Acakki 41:11 wan ducu waleko lek i dyewor acel-lu, en ki an, waleko lek ma tyen lokgi patpat.
Acakki 41:12 Latin Ibru mo onoŋo tye kwedwa, ma obedo latic pa ladit ma loyo askari lukurpiny. Ka yam watitte, ci ogonyowa te lekwa, kun gonyo te lek pa ŋat acel acel kit ma lekke tye kwede.
Acakki 41:13 Kit ma en ogonyo te Lekwa, ci otimme kumeno; an gidwoka i dog ticca, ento lated mugati giŋabo malo i kom yat.”
Acakki 41:14 Ci Parao ocwalo kwena gilwoŋo Yucepu, gikelo woko aruya ki i ot kol; olyelo wiye, ka oloko boŋone, ci ocito odonyo bot Parao.
Acakki 41:15 Parao owaco bot Yucepu ni, “An onoŋo aleko lek, ento ŋatti mo pe onoŋŋe ma twero gonnya te lekke; abedo ka winyo ka giloko i komi ni ka iwinyo lek mo, ci itwero gonyo tere.”
Acakki 41:16 Yucepu ogamo dog Parao ni, “Meno pe a ki i iya; Lubaŋa aye bidok iye ki Parao lok me kuc.”
Acakki 41:17 Ci Parao owaco bot Yucepu ni, “Nen, iwaŋ lekka onoŋo acuŋ i ŋet kulu Nail;
Acakki 41:18 ci dyaŋi abiro mucwe ma komgi pilpil gukatti woko ki i kulu Nail, gubedo ka camo lum tiro.
Acakki 41:19 Ka dok dyaŋi mukene abiro bene gukatti woko gulubo korgi ima gigoro, komgi omok ma gujony woko liŋok, kit ma yam peya aneno i lobo me Ejipt ducu.
Acakki 41:20 Ci dyaŋi ma komgi omok ma gujony woko liŋok-ki gucamo dyaŋi abiro mucweni woko;
Acakki 41:21 ento kadi bed gucamogi woko, pe nene ni gucamogi, pien onoŋo pud gujony woko liŋok ma rom aroma ki kit ma nene gitye kwede. Ci aco woko ki iwaŋ nino.
Acakki 41:22 Dok aneno ki i waŋ Lekka wit kal abiro ma gujany i kom tyen kal acel, ma wangi ŋaraŋara mabeco;
Acakki 41:23 ka dok wite abiro muner ma wangi atati, ma gubwarre woko pi yamo malyet mua i tuŋ wokceŋ, gulot gudoŋo i ŋegi;
Acakki 41:24 ci wite ma waŋgi atati-ni gumwonyo wite abiro mabeco-ni. Ci atito bot lutyet, ento pe tye ŋatti mo ma twero gonnya tere.”
Acakki 41:25 Yucepu ogamo dog Parao owaco ni, “Lek pa Parao en lek acel; Lubaŋa doŋ onyuto ki Parao gin ma en bitiyo.
Acakki 41:26 Dyaŋi abiro mabeco-ni nyuto mwaka abiro, ki wit kal abiro mabeco bene nyuto mwaka abiro; lek aryo-nu te lokgi acel.
Acakki 41:27 Dyaŋi ma komgi otuk, ma gujony woko liŋok-ki ma dok gukatti woko gulubo korgi-ni, ki wit kal abiro mubwarre woko pi yamo malyet mua i tuŋ wokceŋ ca, meno nyuto mwaka abiro me kec.
Acakki 41:28 Tye kit macalo doŋ atito ki Parao, Lubaŋa onyuto ki Parao gin ma en bitiyo.
Acakki 41:29 Mwaka abiro bibedo ma cam bicek madwoŋ twatwal i lobo ducu me Ejipt,
Acakki 41:30 ento i ŋegi dok bibino mwaka abiro me kec, ma wi dano biwil woko i lwak camgi ma guceko i lobo Ejipt. Kec bineko lobo woko libok;
Acakki 41:31 ki lonyo cam madwoŋ-ŋi pe biŋene ni yam tye i lobo pi lok pa kec ma bilubone, pien kec meno bibedo gwa matek.
Acakki 41:32 Lek pa Parao mudodde aryo-ni nyuto ni lok man Lubaŋa aye omoko, dok bimiyo timme i kare ma cok-ki.
Acakki 41:33 “Mumiyo i kare man myero Parao oyer dano ma nen kwiri, maryek, ci oket en olo lobo Ejipt ducu.
Acakki 41:34 Dok ber Parao omedde ka keto ludito ma guloyo lobo, wek gubed ka jogo dul acel me abic me cam ma ocek i lobo Ejipt i kin mwaka abiro ma piny ocek-ki.
Acakki 41:35 Gin gubed ka guro cam ma ocek i mwaka mabeco ma cam bicek iye-ni, wek gigwok kal i te twero pa Parao, gikan me agwoka i gaŋi ducu.
Acakki 41:36 Cam meno obed dero kec me agwoka ma gigwoko i lobo Ejipt pi kec ma bipoto mwaka abiro, wek kec pe onek lobo.” Yucepu odoko lalo lobo Ejipt
Acakki 41:37 Tam man Parao oneno ni ber, kacel ki luticce ducu.
Acakki 41:38 Parao owaco ki luticce ni, “Watwero noŋo dano mukene macalo man, ma Cwiny pa Lubaŋa tye kwede bene?”
Acakki 41:39 Ci Parao owaco bot Yucepu ni, “Macalo Lubaŋa doŋ otyeko nyutti man ducu-ni, pi meno pe doŋ tye dano mo ma nen kwiri, maryek macalo in.
Acakki 41:40 In aye doŋ ibiloyo oda, ki lwakka ducu gibitiyo kun gilubo gin ma iciko; kono nyo lok ma dok i kom komker keken, en aye bimiyo abedo dit makati.”
Acakki 41:41 Parao dok owaco bot Yucepu ni, “Nen, doŋ atyeko keti me loyo lobo Ejipt ducu.”
Acakki 41:42 Ci Parao okwanyo agitte ma olunyo ki i ciŋe, orwako i ciŋ Yucepu, dok oruke ki ginaruka me boŋo camanini maber, ka dok obolo nyor jabu i ŋute;
Acakki 41:43 ka omiyo en oriŋo ki gadigadine me aryone, kun dano gidaŋŋe i nyime ni, “Rumu coŋwu!” Ci oketo en me loyo lobo Ejipt ducu kit meno.
Acakki 41:44 Parao dok omedde lok ki Yucepu kun wacce ni, “An Parao; ka in pe iye, ci pe bibedo ŋatti mo ma bitiŋo ciŋe kadi tyene i lobo ducu me Ejipt.”
Acakki 41:45 Ci Parao ocako nyiŋ Yucepu ni Japenat-panea; ci omiye Acenaci nya pa Potipera ajwaka me On me bedo dakone. Ci Yucepu ocako wot orumo lobo Ejipt ducu.
Acakki 41:46 Yucepu onoŋo doŋ mwaka me ditte romo pyeradek i kare ma donyo i tic pa Parao kabaka me Ejipt. Yucepu okato woko ki i nyim Parao, ci owoto orumo lobo Ejipt ducu.
Acakki 41:47 Cam ocek i lobo madwoŋ twatwal otyeko mwaka abiro,
Acakki 41:48 ci ocoko cam ducu ma ocek i mwaka abiro-ni i kare ma lobo Ejipt oceko cam madwoŋ, ci okano cam i dero kec i gaŋi ducu; i gaŋ acel acel en okano cam mua i potti murumo kenyo.
Acakki 41:49 Yucepu okano lwak cam madwoŋ i dero kec; cam obedo dwoŋ ma rom ki kweyo ma i dog nam, nio ka oweko pimone pien pe twero pimme.
Acakki 41:50 Ma mwaka kec peya oromo, onoŋo Yucepu doŋ tye ki litino awobe aryo, ma Acenaci nya pa Potipera ajwaka me On onywalo kwede.
Acakki 41:51 Yucepu ocako nyiŋ latin kayone ni Manace, kun wacci, “Pien Lubaŋa doŋ omiyo wiya owil woko ki i kom aromana ducu ki i kom jo ducu me ot pa wora.”
Acakki 41:52 Nyiŋ latin me aryone ocako ni Epraim, ni, “Pien Lubaŋa omiya anywal i lobo ma abedo iye ki aroma.”
Acakki 41:53 Ka mwaka abiro ma cam obedo ka cek iye madwoŋ twatwal i lobo Ejipt doŋ ogik,
Acakki 41:54 ci mwaka abiro me kec ocakke, kit ma yam Yucepu owaconi. Kec opoto i lobo ducu; ento i lobo Ejipt ducu onoŋo cam tye.
Acakki 41:55 Ka cam doŋ otum woko i lobo Ejipt ducu pi kec mupoto, dano gucako koko pi cam bot Parao; ci Parao owaco bot jo Ejipt ducu ni, “Wucit bot Yucepu wutim gin ma owacciwu.”
Acakki 41:56 Ka kec opoto oromo lobo Ejipt ducu, ci Yucepu ocako yabo dog dero kec ducu, ocato cam bot jo Ejipt, pien onoŋo kec doŋ lyet twatwal i lobo Ejipt.
Acakki 41:57 Lobo ducu gucako mol i Ejipt bot Yucepu ka wilo kal, pien onoŋo kec doŋ lyet twatwal i wi lobo ducu.
Acakki 42:1 Ka Yakobo owinyo ni kal tye i Ejipt, owaco bot awobene ni, “Piŋo wubedo ka nenne anena?”
Acakki 42:2 Ka owaco botgi ni, “Nen, an awinyo ni kal tye i Ejipt; wucit wuwilliwa kai kunnu, wek wabedu kwo, pe wato ki kec.”
Acakki 42:3 Mumiyo omegi Yucepu apar gucito i Ejipt ka wilo kal.
Acakki 42:4 Ento Yakobo pe ocwalo Benjamin, omin Yucepu, kacel ki omegine ca, pien obedo ka lworo ni gwok dok gibitime rac bene.
Acakki 42:5 Kit meno awobe pa Icrael gucito ka wil i kin jo mukene ma gicito kunnu, pien onoŋo kec oromo lobo Kanaan ducu.
Acakki 42:6 I kare meno onoŋo Yucepu odoko laloyo maber i lobo Ejipt; en obedo ka cato kal bot lwak me lobo meno. Ci omegi Yucepu bene gubino, gupoto piny aryeba cwiny i nyime, kun gukulo wangi i ŋom.
Acakki 42:7 Ka Yucepu oneno omegine, ci oŋeyogi cut, ento obedo gwa i komgi, macalo gin Lurok ata, kun gerre agera ni, “Wun wua ki kwene?” Gugamo ni, “Waa ki i lobo Kanaan, wabino ka wilo cam.”
Acakki 42:8 Kit-meno Yucepu oŋeyo omegine, ento gin pe gumedo ki ŋeye.
Acakki 42:9 Yucepu ocako po lek ma yam oleko i komgi-ni; dok owaccigi ni, “Wun lurot piny do, wun wubino ka neno lobo-ni ka kabedo mo tye noŋo.”
Acakki 42:10 Gugamo ni, “Pe kumeno Laditwa, wan luticci wabino giwa ka wilo cam.
Acakki 42:11 Wan ducu awobe pa ŋat acel, wan jo ma iwa leŋ, wan pe lurot piny.”
Acakki 42:12 Owaccigi ni, “Pe ya, wun wubino mewu ka neno kabedo mo ma tye nono.”
Acakki 42:13 Gugamo dok ni, “Wan ducu wan omego apar wiye aryo, ma awobe pa laco acel ma tye i lobo Kanaan; ci ominwa matidine odoŋ bot wonwa, ki acel aye doŋ pe.”
Acakki 42:14 Yucepu owaco ki gin ni, “Doŋ kara tye kit ma awacowu, ni wun lurot piny.
Acakki 42:15 Pi lok meno, wun doŋ gibinenowu maber kit man: macalo Parao tye makwo-ni, wun pe doŋ wubia woko i kabedo-ni, ka ominwu matidi-ni pe obino kany.
Acakki 42:16 Wucwal ŋat acel i kinwu, wek en ocikel ominwu, kun noŋo wun pud wudoŋ kany i mabuc, wek lokwu koŋ ginen maber, ka wun wutye ki ada i iwu. Ka pe, macalo Parao tye makwo-ni, wun lurot piny i ada.”
Acakki 42:17 Ci oketogi ducu i mabuc pi nino adek.
Acakki 42:18 Ka nino adek oromo, ci Yucepu owaco botgi ni, “Wutim kit man ci wubikwo, pien alworo Lubaŋa:
Acakki 42:19 ka wun jo ma iwu leŋ, wuwek ŋat acel aye gitwe odoŋ i mabuc, wek jo mukene gucit paco guter kal ki jo ma paco pi larogi ki kec,
Acakki 42:20 ka wucikel ominwu matidi-ni bota; miyo binen ni lokwu doŋ tye ada, ci pe wubito.” Ci gutimo kit meno.
Acakki 42:21 Gucako lok gigi kekengi ni, “I adane, wan woroco i kom ominwa, pien waneno cwercwinye, ka yam bako doge botwa, ci pe wamedo ki winyone; mumiyo tin can man opoto i komwa bene.”
Acakki 42:22 Reuben owacogi ni, “Yam pe atittiwu ni pe wutim bal mo i kom latin ca? Ento wun pe wumedo ki winyo, en aye mumiyo gipido pi remone i komwa-ni.”
Acakki 42:23 Pe gumedo ki niaŋ ni Yucepu winyo lokgi-ni, pien onoŋo Iadum aye tye i kingi.
Acakki 42:24 Ka oa woko ki botgi ci ocako koko; ka odok botgi obedo ka lok kwedgi. Omako
Acakki 42:25 Yucepu ociko ni doŋ gipik kal opoŋ kicaa megi, ka dok gidwok lim pa dano acel acel gipik i kicaane, dok gumi botgi peke me wotgi. Man ducu gitimo botgi.
Acakki 42:26 Ka gutweyo kal i ŋe kanagi, ci gucako wot.
Acakki 42:27 Ka ŋat acel oyabo dog kicaane i kabedo ma gibuto iye-ni, wek emi cam ki kanane, ci oneno lim giketo i dog kicaane.
Acakki 42:28 Ocako waco ki omegine ni, “Limma gidwoko kakare. Nen, tye i kicaana ene.” Ka guwinyo, ci cwinygi opoto nirim, gubedo ka cabbe kekengi ki myelkom kun giwaco ni, “Lubaŋa timowa kuman piŋo?”
Acakki 42:29 Ka gudwogo bot wongi Yakobo i lobo Kanaan, gutitte gin ducu ma otimme i komgi, kun giwaco ni,
Acakki 42:30 “Dano ma ladit me lobo-nu obedo ka lok ki gero i komwa, olokowa wadoko lurot piny.
Acakki 42:31 Ento wan watitte ni, ‘Wan jo ma iwa leŋ, wan pe lurot piny.
Acakki 42:32 Wan omego apar wiye aryo ma wonwa acel. Ominwa acel aye doŋ pe, ki acel matidine tye odoŋ bot wonwa i lobo Kanaan.’
Acakki 42:33 Ci dano meno, ladit me lobo-nu, owaco botwa ni, ‘Man aye miyo abiniaŋ ni wun jo ma iwu leŋ: wuwek ominwu acel odoŋ bota, wuter kal me laro kec i pacowu, wek wuciti.
Acakki 42:34 Wucikel ominwu matidini bota, ci doŋ abiŋeyo ni wun pe lurot piny, ento wun jo ma iwu leŋ, ci doŋ abimiyo ominwu i ciŋwu, dok wubicato wil i lobo-ni.’ ”
Acakki 42:35 Ka gitye ka onyo kal ma i kicaa megi, ci dano acel acel onoŋo lim ma nene oboyo tye i kicaane. Ka gin ki wongi guneno lim ma giboyo, ci lworo omakogi matek.
Acakki 42:36 Wongi Yakobo owaco ni, “Wutyeko litinona woko do. Yucepu doŋ pe, Cimeon bene doŋ pe, dok wumito tero Benjamin; man ducu canne poto i wiya.”
Acakki 42:37 Reuben ocako waco bot wonne ni, “Ibineko litino awobena aryo-ni ducu ka ineno pe adwoko en paco boti. Miya acit kwede, ci abikelo en paco boti.”
Acakki 42:38 Ento en ogamo, okwero woko ni, “Woda pe bicito kwedwu kunnu, pien ominne doŋ oto mere woko, en kene aye odoŋ. Ka gin marac dok otimme i kome i wotwuni, ci wubitero lwar wiya i lyel ki cwercwiny.”
Acakki 43:2 dok kal ma gikelo ki i Ejipt doŋ gucamo otum woko, wongi owaco botgi ni, “Wudok kunnu, wuciwil ki wan cam mo manok.”
Acakki 43:3 Juda ogamo doge ni, “Dano ca ocikowa matek kun waco ni, ‘Pe wubineno waŋa ka ominwu pe i kinwu.’
Acakki 43:4 Ka icwalo ominwa owoto kwedwa, ci wabicito kunnu ka willi cam;
Acakki 43:5 ento ka pe icwalo en, pe wabicito kunnu, pien dano ca owacowa ni, ‘Pe wubineno waŋa ka ominwu pe i kinwu.’ “
Acakki 43:6 Icrael owacci, “Piŋo wutima marac kuman? Piŋo dok wutito ki dano ca ni wutye ki ominwu mukene?”
Acakki 43:7 Gudok iye ni, “Dano ca openyowa ki lwak peny mapol i komwa ki i kom kakawa, kun waco ni, ‘Wonwu pud tye makwo? Ominwu mukene tye?’ Wan wadok iye i kom gin ma openyo; wan onoŋo watwero ŋeyo niŋniŋ ni en biwacci, ‘Wukel ominwu kany’?”
Acakki 43:8 Juda owaco bot wonne Icrael ni, “Mi latin i ciŋa, cwale wawot kwede, ci wabia wacito, wek wabed kwo, pe wato, wan kacel ki in ki litinowa bene.
Acakki 43:9 An abicuŋ pire; ibipenya pire. Ka ce pe abikelo en boti i kare ma adwogo, akete i nyimi, ci wek an aye abed won alii matwal;
Acakki 43:10 pien ka nene pe wagalle, kono man doŋ wawirre kunnu kiryo.”
Acakki 43:11 Ci wongi Icrael dokowaco botgi ni, “Ka doŋ myero obed kumeno ba, doŋ wutim kit man: wuter nyig yadi mogo ma wuyero me lobo-ni i kicaawu, wuter mot ki dano-nu, moo makur manok ki moo kic, odok yat ki murra, nyig otitimo ki yaa.
Acakki 43:12 Dok wuter lim ma romo culo wil tyen aryo; wutiŋ lim ma nene gidwoko giketo i dog kicaawuni; gwok nyo yam wigi owil awila.
Acakki 43:13 Wuter ki ominwu, wek wua, wucit dok bot dano-nu;
Acakki 43:14 ber Lubaŋa Matwero-ducu aye omi kica omak dano-nu i komwu, wek ocwal ominwu mukene ca ki Benjamin. Ka gityeko litinona woko, doŋ gityeka arumo do!”
Acakki 43:15 Ci gutero mot, ki wel lim ma dodo tyen aryo, kacel ki Benjamin; gua gucito i Ejipt, gucuŋ i nyim Yucepu.
Acakki 43:16 Ka Yucepu oneno ni Benjamin tye i kingi, ci owaco bot lakan jamine me ot ni, “Kel jo-nu i ot, ka inek riŋo iyubi, pien gin koni gibicam kweda dyeceŋ.”
Acakki 43:17 Dano meno otiyo kit ma Yucepu ocike, okelo jo-nu i ot pa Yucepu.
Acakki 43:18 Lworo omako omegine ka giterogi i ot pa Yucepu, guwaco ni, “Man pi lok me lim, ma nene gidwoko giketo i dog kicaawa i kare mukwoŋo ca. Mumiyo gikelowa i ot-ti, wek enoŋ lok i komwa, emakwa, wek wadok opiine, ka dok ema lwak kanawa woko.”
Acakki 43:19 Pi meno gucito bot lakan jami me ot pa Yucepu, guloko kwede ki i doggola,
Acakki 43:20 guwacce ni, “Laditta, wan wabino kany ka wilo cam i kare mukwoŋo ca;
Acakki 43:21 ka wao i kabedo ma wabuto iye-ni, wagonyo dog kicaawa, ci wanoŋo lim tye i dog kicaa pa ŋat acel acel ma i kinwa, limwa ducu onoŋo tye ki berre; en watyeko dwogo kwedeni,
Acakki 43:22 ka dok wabino ki lim me wilo cam. Pe waŋeyo ŋat ma oketolimwa i kicaawa.”
Acakki 43:23 En ogamo ni, “Wuywe ma cwinywu opye mot, pe lworo omakwu. Lubaŋa ma Lubaŋa pa wonwu en aye gwok nyo okano ki wun lim i kicaawu; an mera agamo limwu.” Ci ocito okelo Cimeon botgi.
Acakki 43:24 Dano meno oterogi i ot pa Yucepu, omiyogi pii me lwoko tyengi, ka dok omiyo cam ki kanagi.
Acakki 43:25 Guyubo motgi me atyera bot Yucepu ka bidwogo i dyeceŋ, pien guwinyo ni gibicam kunnu.
Acakki 43:26 Ka Yucepu odwogo paco, gutero motgi bote i ot, guryebbe piny i nyime.
Acakki 43:27 Openyogi ka gitye maber, kun waco ni, “Wonwu tye maber, ladit mo muti ma nene wuloko pire-ni pud tye makwo?”
Acakki 43:28 Gugamo ni, “Laticci ma wonwa tye maber, pud tye makwo.” Gukulo wigi piny, guryebbe i nyime.
Acakki 43:29 Ka otiŋo waŋe malo ci oneno ominne Benjamin, latin pa minne, owacci, “Man aye ominwu matidi-ni bo, ma nene wutitta pire-ni? Lubaŋa omini gum, latinna!”
Acakki 43:30 Yucepu okato woko oyot, pien onoŋo cwinye pukke pi ominne, ocito oyenyo ka ma myero ekok iye. Ci odonyo ka koko i kicikane.
Acakki 43:31 Ka olwoko waŋe, ci okatti woko kun diyo cwinye, owacci, “Doŋ gitok cam.”
Acakki 43:32 Gitoko camme kene pat, ki megi bene pat, ki pa Luejipt ma yam gicamo kwedgi bene pat kakengi, pien Luejipt pe gicamo kacel ki jo Ibru, bedo me kwer ki bot Luejipt.
Acakki 43:33 Gubedo piny i nyime, latin kayo macalo dit me anywalline tye kwede ki latin matidine kit macalo por me tidine tye kwede; ci gucako bedo ka nenne kekengi kun giuro.
Acakki 43:34 Gipoko botgi cam kun gitoko a ki i meja pa Yucepu, ento pa Benjamin gipoko mere ododo pa omegine tyen abic kulu. Kit meno gimato, gibedo kwede ki yomcwiny.
Acakki 44:1 Yucepu ociko lakan jami me ot ni, “Pik cam opoŋ kicaa pa jo-nu, mabup, ma gitwero tino; dok iket lim pa ŋat acel acel i dog kicaane,
Acakki 44:2 ci iket kikopona, kikopo ryal-li, i dog kicaa pa latin matidi-ni, kacel ki limme me wilo kal.” En otimo kit macalo Yucepu owacce.
Acakki 44:3 Ka piny doŋ oru maleŋ, ci gicwalo jo-nu gukato woko kacel ki kanagi.
Acakki 44:4 Ka guwoto manok nia ki i gaŋ, Yucepu owaco ki lakan jamine ni, “Doŋ ilub kor jo-nu; ka imakogi, ci iwac botgi ni, ‘Piŋo wuculo gin maber ki gin marac? Piŋo wukwalo kikopo ryal mera woko?
Acakki 44:5 Pe rwoda mato ki kikopo meno? Dok pe en aye tyeto kwede bene? Wutimo rac mada.’ ”
Acakki 44:6 Ka omakogi i yo, ci owacogi lok meno.
Acakki 44:7 Gugamo doge ni, “Lok aŋo mumiyo in laditwa iloko lakit lok meno? Wan luticci pe myero watim lakit tim macalo meno!
Acakki 44:8 Nen ba, lim ma nene wanoŋo i dog kicaawa, wadwoko cen boti nia wa ki i lobo Kanaan; dok wan myero wakwal ryal nyo jabu ki i ot pa laditwa niŋniŋ?
Acakki 44:9 Ka ce gibinoŋo tye bot ŋat mo i kinwa, wek en aye oto, wan bene wabibedo opiini laditwa.”
Acakki 44:10 En ogamo ni, “Wuwek koŋ doŋ obed kit ma wuwaco-ni: ŋat ma gibinoŋo kikopo bote aye bibedo opiina, jo mukene bal bibedo pe i komgi.”
Acakki 44:11 Ŋat acel acel ocako cibo yecce piny oyotoyot, ŋat acel acel oyabo dog kicaane.
Acakki 44:12 Ka oyenyo dog kicaa nia ki kom pa ladit nio wa kom latin, ci ginoŋo kikopo i dog kicaa pa Benjamin.
Acakki 44:13 Gucako yeco boŋŋigi pi cwercwiny, gin ducu gutweyo yec i ŋe kanagi, gudok i gaŋ.
Acakki 44:14 Ka Juda ki omegine gudok i ot pa Yucepu, gunoŋo en pud tye kenyo; gupoto, guryebbe piny i nyime.
Acakki 44:15 Yucepu owacogi ni, “Wun wutimo kit tim macalo man piŋo ce? Wun pe wuŋeyo ni dano macalo an-ni ŋeyo tyet?”
Acakki 44:16 Juda ogamo kun waco ni, “Wan wabidok iye lok aŋo, ladit? Wabigamo lok aŋo kono? Wabikwanyo bal i komwa kekenwa niŋniŋ? Lubaŋa otyeko noŋo bal i komwa; nen, wan wadoko opiini, laditwa, wan ducu kacel ki ŋat ma ginoŋo kikopo bote-ni.”
Acakki 44:17 Ento en ogamo ni, “An pe atwero timo kit eno! Ento ŋat ma ginoŋo kikopo boteni, aye bibedo opiina; ento ki tuŋ botwu wun wudok mewu bot wonwu ki kuc.”
Acakki 44:18 Juda ocako cito bote, owacce ni, “Alegi laditta, wek an alok lok mo kwedi, pe iwek kinigani obed Lyet i koma, pien in irom ki Parao kikome.
Acakki 44:19 Ladit, in yam ipenyowa ni, ‘Wun wutye ki wonwu, onyo omegiwu?’
Acakki 44:20 Wan wagamo dogi ni, ‘Watye ki wonwa, dano muti doŋ, ki ominwa matidine latin me tiyone. Ominne aye oto woko, en aye odoŋ latin acel i kor minne; wonne bene maro en.’
Acakki 44:21 Ka dok iwaco botwa ni, ‘Wukel en bota, wek aket waŋa i kome.’
Acakki 44:22 Wan watito boti ni, ‘Latin awobi-nu pe twero weko ka ŋet wonne; ka ce opokke woko ki wonne, ci wonne to woko.’
Acakki 44:23 Ento in onoŋo iwaco botwa ni, ‘Ka ominwu matidi-ni pe obino kany kacel kwedwu, pe dok wubineno waŋa.’
Acakki 44:24 “Ka wadok paco bot wonwa ladit, ci watitte lokki ducu.
Acakki 44:25 Ka wonwa owaco ni, ‘Wuwot dok wuciwil ki wan cam mo manok’,
Acakki 44:26 wan wawacce ni, ‘Pe watwero dok Ka ominwa rmatidi-ni bicito kwedwa, ci wabidok kunnu, pien pe wabineno waŋ dano ca, ka ominwa matidi-ne pe i kinwa.’
Acakki 44:27 Ci wora owacowa ni, ‘Wun wuŋeyo ni dakona onywalo litino awobe aryo;
Acakki 44:28 acel oweka woko, ci yam awacci, Ada ŋuu okide woko, pe dok amedo ki nene matwal.
Acakki 44:29 Ka dok wukwanyo man woko ki bota, ce gin marac bipoto i kome, ci wubitero lwar wiya i lyel ki: cwercwiny.’
Acakki 44:30 “Mumiyo ka an adok bot wora;: ma latin awobi-ni pe i kinwa, macalo kwone ocuŋ i kom latin awobi-ni,
Acakki 44:31 ka oneno ni latin awobi-ni pe i kinwa, ci en bito woko. Miyo wabitero lwar wi wonwa i lyel ki cwercwiny.
Acakki 44:32 An nene acuŋ pi latin awobi man bot wora, kun awacce ni, ‘Ka pe abidwoko en boti, an abibedo won alii i nyim wora i kare me kwona ducu.’
Acakki 44:33 Mumiyo kombeddi alegi ni ber iye an opiini, adoŋ ma ka latin awobi man, abed opiini, ladit; wek latin man odok paco kacel ki omegine.
Acakki 44:34 Pien atwero dok paco bot wora niŋniŋ, ka pe latin-ni tye kweda? Alworo neno gin marac ka poto i kom wora.”
Acakki 45:1 Yucepu diyo cwinye doŋ oloye woko ki i nyim lwak ducu ma gucuŋ ka ŋete, ci odaŋŋe ni, “Wumi dano ducu gua woko ki bota, guciti.” Kit meno ŋatti mo yam pe odoŋ bote i kare ma en nyutte kekene bot omegine.
Acakki 45:2 Ocako koko matek ma Luejipt bene giwinyo, ki jo ma i gaŋ kal pa Parao bene guwinyo.
Acakki 45:3 Yucepu owaco bot omegine ni, “An a Yucepu; wora mono pud tye makwo?” Ento omegine pe gitwero gamo doge, pien tipo komgi oto woko i nyime.
Acakki 45:4 Yucepu owaco bot omegine ni, “Alegowu, wubin bota cok.” Gucito cok bote. Owacogi ni, “An aye ominwu Yucepu, ma yam wucato i Ejipt.
Acakki 45:5 Pe doŋ wubed ki cwercwiny, pe cwinywu owaŋ i komwu kekenwu pi cato an kany; pien Lubaŋa aye yam ocwala kany i nyimwu, wek akony kwowu.
Acakki 45:6 Pien kec doŋ obedo i lobo pi mwaka aryo; pud dok odoŋ mwaka abic ma pur ki kac bibedo pe.
Acakki 45:7 Lubaŋa ocwalo an i nyimwu wek agwok ki wun jo ma bidoŋ wi lobo, ki pi gwoko ki wun jo mapol ma gibibwot makwo.
Acakki 45:8 Pien wun aye yam pe wucwala kany, ento Lubaŋa gire; omiyo an adoko won Parao, ki lalo ode ducu ki lalo lobo Ejipt ducu.
Acakki 45:9 Wutim oyot, wucit bot wora, wuciwacce ni, ‘Latinni Yucepu owaco kuman ni, Lubaŋa oketa abedo laloyo i Ejipt ducu; bin bota kany, pe dok iru.
Acakki 45:10 Ibibedo i lobo Gocen, ibibedo cok kweda, in ki litinoni ki litino pa litinoni ducu, ki dyegini ki dyaŋi-gu ki gin ma itye kwedgi ducu.
Acakki 45:11 Abipito in kunnu pien pud dok odoŋ mwaka me kec mukene abic i anyim; wek in ki jo ma i paconi, ki gin ma it ye kwedgi ducu pe wubed lucan.’
Acakki 45:12 Iyo, kombeddi waŋwu oneno, ki waŋ omera Benjamin bene oneno ni an kikoma aye aloko kwedwu ki doga.
Acakki 45:13 Myero wun wucitit bot wora kit deyona ducu ma atye kwede i Ejipt, ki gin ducu ma doŋ wuneno. Wucit oyot, wek wukel wora kany.”
Acakki 45:14 Ocako poto i ŋut ominne Benjamin ki koko, ki Benjamin bene okok i ŋute.
Acakki 45:15 Ka onoto lem omegine ducu kun kok; ka doŋ lacen omegine gucako boko lok kwede.
Acakki 45:16 Ka lok owinnye wa ki i ot pa Parao ni, “Omegi Yucepu gubino”, pire oyomo cwiny Parao ki luticce matek.
Acakki 45:17 Parao owaco bot Yucepu ni, “Wac bot omegini ni, ‘Wutim kit man, wutwe yec i ŋe kanawu, wudok cen i lobo Kanaan;
Acakki 45:18 wutiŋ wonwu ki jowu, wek wubin bota; abimiyowu gin mabeco ma tye i lobo Ejipt, wucicamo moo ma i lobo-ni.’
Acakki 45:19 “Dok icikgi ni, ‘Wutim kit man: Wuter gadigadi nia ki i lobo Ejipt kany pi litinowu matino ki pi mon mewu, wek wukel wonwu obin.
Acakki 45:20 Pe wupar pi jamiwu, pien gin mabeco ma tye i lobo Ejipt ducu mewu.’ ”
Acakki 45:21 Awobe pa Icrael gutiyo kit meno; Yucepu omiyogi gadigadi kit macalo Parao ociko, ka dok omiyogi peke me wotgi.
Acakki 45:22 Omiyo botgi ducu ŋat acel acel boŋŋi mabeco me aruka i nino madito, ento bot Benjamin omiyo cekel me ryal miya adek ki ruk mabeco abic me nino madito.
Acakki 45:23 Ocwalo bot wonne jami macalo man: Kana apar ma guyene ki jami mabeco ma oa ki i Ejipt, ki megi kana apar ma guyeyo kal, ki cam, ki peke me wot pa wongi.
Acakki 45:24 Ka doŋ ocako cwalo omegine gucito. Ka doŋ gia ocikogi ni, “Pe wubed ka da iyo.”
Acakki 45:25 Ka gua woko ki i Ejipt, ci gudwogo i lobo Kanaan bot wongi Yakobo.
Acakki 45:26 Ka gutitte ni, “Yucepu pud tye makwo, en aye laloyo i lobo Ejipt ducu”; ci tipo kome oto woko lirut, pien onoŋo peya oye lokgi.
Acakki 45:27 Ento ka doŋ gutitte lok kom Yucepu ducu, kit ma ocikogi kwede, ka dok pi neno lwak gadigadi ma Yucepu ocwalo pi tiŋo en, ka tipo kom wongi ocako dwogo.
Acakki 45:28 Ka Icrael ocako lok ni, “Doŋ otum, woda Yucepu kara pud tye makwo; abiwot acito ka nene ma pud peya ato.”
Acakki 46:1 Icrael ocako wot ki jami ma yam en tye kwedgi ducu; ka obino i Beer-ceba, ci otyero gitum bot Lubaŋa pa wonne Icaka.
Acakki 46:2 Lubaŋa oloko ki Icrael i waŋ lek dyewor kun lwoŋe ni, “Yakobo, Yakobo.” En ogamo ni, “An a ene.”
Acakki 46:3 Owacce ni, “An Lubaŋa, Lubaŋa pa woru; pe ilwor cito i Ejipt, pien abimiyi idoko rok madit kunnu.
Acakki 46:4 Abicito kwedi wa i Ejipt, abidwoki cen bene; doki i kare ma ibito, ciŋ Yucepu biumo waŋi.”
Acakki 46:5 Yakobo ocako wot ki i Beer-ceba, kun awobene gutiŋe, kacel ki litinogi matino, ki mongi, i gadigadi ma Parao ocwalo me tiŋogi.
Acakki 46:6 Gutero limgi makwo ki jamigi ma yam gulimo ki i lobo Kanaan, gucito kwede i Ejipt; gutero Yakobo ki litinone ki likwaye ducu.
Acakki 46:7 En owoto i Ejipt ki awobene ki anyirane ducu, wa ki likwaye ma co ki ma anyira.
Acakki 46:8 Man aye nyiŋ likwayo pa Icrael ma gucito i Ejipt: Yakobo ki awobene. Reuben, latin kayo pa Yakobo,
Acakki 46:9 ki awobe pa Reuben, aye Kanok, Pallu, Kejeron ki Karmi.
Acakki 46:10 Awobe pa Cimeon aye Jemuel, Jamin, Okad, Jakin, Jokar ki Caul, ma awobi pa dako Lakanaan.
Acakki 46:11 Awobe pa Levi aye Gercon, Kokat ki Merari.
Acakki 46:12 Awobe pa Juda aye Er, Onan, Cela, Perej ki Jera, ento Er ki Onan guto woko i lobo Kanaan; awobe pa Perej aye Kejeron ki Kamul.
Acakki 46:13 Awobe pa Icakar aye Tola, Puwa, Iob, ki Cimron.
Acakki 46:14 Awobe pa Jabulon aye Cered, Elon ki Jaleel.
Acakki 46:15 Meno aye awobe pa Lea ma en onywalo ki Yakobo i Paddan-aram, kacel ki nyare Dina; wel litino awobene ki anyirane giromo pyeradek wiye adek.
Acakki 46:16 Awobe pa Gad aye Jipion, Kagi, Cuni, Ejibon, Eri, Arodi ki Areli.
Acakki 46:17 Awobe pa Acer aye Imna, Iciva, Icivi, Beria ki Cera ma lamingi. Awobe pa Beria aye Keber ki Malkiel.
Acakki 46:18 Meno aye litino awobe pa Jilpa, ma Laban omiyo bot Lea; en onywalo ki Yakobo litino apar wiye abicel.
Acakki 46:19 Awobe pa Lakeri dako pa Yakobo aye Yucepu ki Benjamin.
Acakki 46:20 Yucepu onywalo Manace ki Epraim ki i lobo Ejipt, ma Acenaci, nya, pa Potipera ajwaka me On aye onywalogi.
Acakki 46:21 Awobe pa Benjamin aye Bela, Beker, Acibel, Gera, Naaman, Eki, Roc, Mupim, Kupim ki Arud.
Acakki 46:22 Meno aye awobe pa Lakeri ma en onywalo ki Yakobo, litino ducu apar wiye aŋwen.
Acakki 46:23 Awobi pa Dan aye Kucim.
Acakki 46:24 Awobe pa Naputali aye Jajeel, Guni, Jejer ki Cilem.
Acakki 46:25 Meno aye likwayo pa Bila ma Laban yam omiyo ki nyare Lakeri; en onywalo ki Yakobo litino ducu abiro.
Acakki 46:26 Jo ducu ma tuŋ bot Yakobo ma yam ocito kwedgi i Ejipt, ma gin yam litinone ki likwaye kikome, ma pe gikwano iye mon pa litino awobene onoŋo giromo jo pyerabicel wiye abicel;
Acakki 46:27 ki litino awobe ma nene Yucepu onywalogi ki i Ejipt, nene gin awobe aryo; pienno jo ducu ma tuŋ bot Yakobo ma gucito i Ejipt giromo pyerabiro. Yakobo ki jo ma i ode i Ejipt
Acakki 46:28 Yakobo ocwalo Juda anyim bot Yucepu, wek onyuttigi yo ma cito i Gocen; ci guo i lobo Gocen.
Acakki 46:29 Yucepu oyubo gadigadine me cito ka rwatte ki wonne Icrael i Gocen; ka ocito, onyutte kekene bote, ka opoto i ŋute kun kok kwede pi kare mo malac.
Acakki 46:30 Icrael owaco bot Yucepu ni, “Tin to doŋ obin, pien doŋ aneno waŋi, aniaŋ ni pud ikwo ada.”
Acakki 46:31 Yucepu owaco ki omegine ki jo ma i ot pa wonne ni, “Abidok ka tito ki Parao, abiwacce ni, ‘Omega ki jo ma i ot pa wora, ma yam gitye i lobo Kanaan, doŋ gutyeko bino bota;
Acakki 46:32 gin lukwat, pien gin yam lukwat dyaŋi; dok gin gubino ki dyegigi ki dyaŋi-gu, ki gin ducu ma gitye kwede.’
Acakki 46:33 Ka ce Parao olwoŋowu, ka openyowu ni, ‘Wun wutiyo tic aŋo?’
Acakki 46:34 wun wudok iye ni, ‘Wan luticci wan lukwat dyaŋi nia ka tinowa nio kwede wa onyoo, wan kacel ki kwarowa’, wek wubed i Gocen, pien bedo me kwer bot Luejipt me bedo ki lakwat mo.”
Acakki 47:1 Yucepu ocito ka tito bot Parao ni, “Wora ki omega, ki dyegigi ki dyaŋi-gu ki jamigi ducu gutyeko bino ki i lobo Kanaan; kombeddi doŋ gitye i lobo Gocen.”
Acakki 47:2 Okwanyo jo abic ki i kin omegine, oterogi, onyutogi bot Parao.
Acakki 47:3 Parao openyo omegine ni, “Wun wutiyo tic aŋo?” Gin guwaco bot Parao ni, “Wan luticci wan lukwat macalo kwariwa.”
Acakki 47:4 Ka guwaco bot Parao ni, “Wan doŋ wabino ka bedo i lobo-ni; pien ka kwayo limwa aye pe, pien onoŋo kec doŋ Lyet twatwal i lobo Kanaan; kombeddi walegi ni, wek wabed i lobo Gocen.”
Acakki 47:5 Parao owaco bot Yucepu ni, “Woru ki omegini doŋ gubino boti.
Acakki 47:6 Lobo Ejipt tye boti, ket woru ki omegini i lobo maberre, wek gubed i lobo Gocen; ka iŋeyo i kingi jo makwiri, ci iketgi gubed ludito ma gwoko limma.”
Acakki 47:7 Lacen Yucepu okelo wonne Yakobo, okete i nyim Parao, ci Yakobo olamo gum i kom Parao.
Acakki 47:8 Parao owaco bot Yakobo ni, “In mono doŋ iri wi lobo mwaka adi kaa?”
Acakki 47:9 Yakobo owaco bot Parao ni, “An doŋ ari wi lobo mwaka miya acel ki pyeradek macalo labedo. Ento mwaka ma ari kwede pud nok, dok opoŋ ki can, peya rom ki mwaka pa kwarina ma gubedo kwede macalo lubedo.”
Acakki 47:10 Yako bo olamo gum i kom Parao, ka doŋ okato woko ki i nyime.
Acakki 47:11 Yucepu omiyo ki wonne ki omegine kabedo i lobo Ejipt, i ŋom maberre, i Ramcec, kun miyogi lobo wek obed megi, kit macalo Parao ociko.
Acakki 47:12 Yucepu ocako poko cam ki wonne, ki omegine ki bot jo ducu me ot pa wonne, kun lubo wel jo ma tye botgi. Loc pa Yucepu i kare me kec
Acakki 47:13 I kare meno onoŋo cam doŋ pe i lobo ducu; pien onoŋo kec doŋ Lyet twatwal, omiyo jo ma i lobo Ejipt ki i lobo Kanaan kec obwoyogi woko.
Acakki 47:14 Yucepu ocoko cente ducu ma yam tye i lobo Ejipt ki i lobo Kanaan, ma yam dano guwilo ki cam; ci otero i ot pa Parao.
Acakki 47:15 Ka cente doŋ otum woko ki i lobo Ejipt ki i lobo Kanaan bene, ci jo Ejipt ducu gubino bot Yucepu, guwaco ni, “Miniwa cam; myero wato ki i komi ma ineno piŋo? Pien centewa doŋ otum woko.”
Acakki 47:16 Yucepu ogamo ni, “Wumiya lim makwo, ci an abimiyowu cam aloko ki dyaŋwu, ka limwu me cente doŋ otum woko.”
Acakki 47:17 Gucako kelo limgi makwo bot Yucepu, aguragura, romi, dyaŋi ki kana; ci Yucepu olokogi ki cam. I mwaka meno opoko botgi cam pi lwak lim makwo ma gukelo.
Acakki 47:18 Ka mwaka meno doŋ otum, ci gubino bote i mwaka ma lubone, kun giwacce ni, “Wan pe doŋ wakano lok mo boti, laditwa, centewa doŋ watyeko woko ducu; ki lim makwo doŋ odoko pa laditwa; gin mo pe ma odoŋ i nyim laditwa, kono komwa ki lobowa keken.
Acakki 47:19 Myero wato ki i komi ma inenowa piŋo, wan kacel ki lobowa? In iwilwa ki cam kacel ki lobowa, wan kacel ki lobowa wabibedo opii pa Parao; dok imiwa kodi wek wabed makwo, pe wato, wek lobo pe odoŋ noŋo.”
Acakki 47:20 Kit meno Yucepu owilo lobo ducu me Ejipt obedo pa Parao; pien Luejipt ducu gucato pottigi woko, pi kec ma onoŋo doŋ Lyet twatwal. Lobo odoko pa Parao;
Acakki 47:21 oloko dano ducu gubedo opii, nia i agikki lobo Ejipt tuŋ cel, nio tuŋ cel.
Acakki 47:22 Lobo pa ajwagi keken aye pe giwilo, pien ajwagi onoŋo gitye ki camgi ma a ki i ciŋ Parao; onoŋo gubedo ka camo gin ma Parao miyogi, mumiyo pe gucato lobogi.
Acakki 47:23 Yucepu dok owaco bot lwak ni, “Nen, i kare man atyeko wilowu ki lobo mewu me bedo pa Parao. Kombeddi doŋ wugam kodi ma wubicoyo i lobo.
Acakki 47:24 I kare me kac wubimiyo acel me abic bot Parao, ki dul aŋwen me abic bibedo mewu, pi kodi me acoya i pottiwu, ki pi camwu, ki jo ma i pacowu, ki cam pa litinowu.”
Acakki 47:25 Gugamo ni, “Doŋ ityeko laro kwowa, wek berwa onen i nyimi, ladit, wan wabibedo opii pa Parao.”
Acakki 47:26 Pi lok man Yucepu oketo odoko cik i lobo Ejipt, pud tye nio wa onyoo, ni, Parao myero oter dul acel me abic; lobo pa ajwagi keken aye pe odoko pa Parao. Yakobo ociko Yucepu me agikkine
Acakki 47:27 Jo Icrael gubedo i lobo Ejipt, i lobo Gocen; gunoŋo iye lim, gumedde, gunya mapol.
Acakki 47:28 Yakobo obedo i lobo Ejipt mwaka apar wiye abiro; kit meno nino pa Yakobo, mwaka me kwone ducu, oromo miya acel ki pyeraŋwen wiye abiro.
Acakki 47:29 Ka kare me to pa Icrael doŋ onyiko cok, ci olwoŋo wode Yucepu, owacce ni, “Ka doŋ berra onen boti, ci irwak ciŋi, odony ki piny i te ema, icikke kweda ki gen ki ada ni, pe ibiyika i Ejipt,
Acakki 47:30 ento wek acibut kacel ki kwarina; tiŋa woko ki i Ejipt, ci iciyika i kabedo ma giyikogi iye.” En ogamo ni, “Abitiyo kit ma doŋ iwaco-ni.”
Acakki 47:31 Dok owaco ni, “Kwoŋŋa kwoŋ,” ci ocako kwoŋo kwoŋ. Lacen Icrael okulo wiye piny i wi kitandane.
Acakki 48:1 Lacen gitito bot Yucepu ni, “Nen, woru kome lit;” ci otero litino awobene aryo, Manace ki Epraim.
Acakki 48:2 Ka gitito ki Yakobo ni, “Wodi Yucepu obino boti,” ci Icrael ocukke oa malo, obedo i wi kitanda.
Acakki 48:3 Yakobo owaco bot Yucepu ni, “Lubaŋa Matwero-ducu yam onen bota i Luj i lobo Kanaan, omiya iye gum,
Acakki 48:4 owacca ni, ‘Nen, abimiyi inya imedde mapol, dok abimiyi idoko rok mapol, abimiyo lobo man bot likwayi ki jo ma bilubogi obed megi matwal.’
Acakki 48:5 Awobeni aryo-ni ma inywalogi i lobo Ejipt ma onoŋo peya abino boti i Ejipt, meno mera gira; Epraim ki Manace gibibedo litinona, macalo Reuben ki Cimeon bene.
Acakki 48:6 Litino ma ginywalogi ki i ŋegi bibedo meri, ento gibikwanogi ki nyiŋ omegigi i kare ma gipoko lobo me bedo ginaleyagi.
Acakki 48:7 Pien ka yam aa ki i Paddan, me cwercwiny Lakeri otona woko i lobo Kanaan i waŋayo, munoŋo Eprat pud kiborbor; ci ayiko en i yo ma cito Eprat, en aye Beterekem.”
Acakki 48:8 Ka Icrael oneno awobe pa Yucepu, ci owacci, “Man kono jo mene?”
Acakki 48:9 Yucepu ogamo dog wonne ni, “Gin litino awobena, ma Lubaŋa omiya ki kany.” Ka owacci, “Kelgi bota kany, wek alam gum i komgi.”
Acakki 48:10 I kare meno onoŋo Yako bo doŋ oti, waŋe ocido woko, ma pe doŋ neno piny. Ka Yucepu okelogi cok bote, ci onoto lemgi ka okwakogi ki bade.
Acakki 48:11 Icrael owaco bot Yucepu ni, “Onoŋo yam atamo ni pe dok abineno waŋi; nen, ka Lubaŋa dok omiyo aneno wa litinoni bene.”
Acakki 48:12 Yucepu odirogi cen manok ki ka coŋe; oryebbe piny, okulo wiye i ŋom.
Acakki 48:13 Yucepu otero gin aryo ducu, omako Epraim ki ciŋe tuŋ lacuc mukemo ciŋ Icrael ma lacam, ki Manace omako ki ciŋe tuŋ lacam ma okemo cin Icrael malacuc, odirogi cok bote.
Acakki 48:14 Icrael otino ciŋe malacuc oketo i wi Epraim, ma latin matidi, ki ciŋe malacam oketo i wi Manace, kun ogwenyo ciŋe, pien Manace aye onoŋo latin kayo.
Acakki 48:15 Olamo gum i kom Yucepu kun waco ni, “Lubaŋa ma yam kwarowa Abraim ki Icaka gubedo ka lubo cikke, Lubaŋa ma obedo ka kwayo an i kare me kwona ducu nio wa i nino man,
Acakki 48:16 lamalaika ma yam olara ki i gin marac, omi gum botawobe-ni; wek gilwoŋ nyiŋa pigi, ki nyiŋ kwarowa Abraim ki Icaka; gudoŋ, gudok lwak mapol i wi lobo.”
Acakki 48:17 Ka Yucepu oneno ni wonne ogwenyo ciŋe malacuc aye dok oketo i wi Epraim, pe opwoyo; ci ocako kwanyo ciŋ wonne ki i wi Epraim wek elok eket i wi Manace.
Acakki 48:18 Yucepu owaco bot wonne ni, “Pe kit meno, wora, pien man aye latin kayo, ket ciŋi malacuc i wiye.”
Acakki 48:19 Ento wonne okwero woko, kun wacci, “An aŋeyo ya latinna, aŋeyo; en bibedo rok, en bene bibedo madit, ento ominne matidi bibedo dit makato en, likwaye bidoko lwak rok mapol.”
Acakki 48:20 Olamo gum i komgi i nino meno, kun wacci, “Icrael bilamo gum ki nyiŋwu, ni, ‘Lubaŋa omiyi ibed macalo Epraim ki Manace’;” kit meno oketo Epraim i nyim Manace.
Acakki 48:21 Icrael owaco bot Yucepu ni, “Nen, an doŋ acok to, ento Lubaŋa bibedo kwedwu, dok bidwokowu i lobo pa kwarowu.
Acakki 48:22 Kor got ma yam ayako ki i ciŋ jo Amor ki pala lucwan ki atero, doŋ atyeko miyo boti makato pa omegini.”
Acakki 50:1 Yucepu ocako poto i nyim wonne, okok ki pig waŋe kun noto leme,
Acakki 50:2 lacen ociko luticce ma ludaktar pi wiro kom wonne ki yat ma talo kom, ci ludaktar guwiro kom Icrael;
Acakki 50:3 kun wirone otyeko nino pyeraŋwen, en aye nino ma mitte ka giwiro kom dano ki yat latal kom. Luejipt gukoko Yakobo nino pyerabiro.
Acakki 50:4 Ka nino me kwero cola doŋ otum, ci Yucepu oloko ki jo pa Parao, kun wacci, “Alegowu ni, ka wuneno kombeddi ni bedona botwu kany oyomo cwinywu, ci wuwac lokke bot Parao, kun wuwacce ni,
Acakki 50:5 wora omiya akwoŋo kwon kun waco ni, ‘An doŋ acok to: wubiyika i Lyel ma yam an ki koma aye akwinyo i lobo Kanaan.’ Mumiyo alegi ni, itima ber, wek aciyik wora, ka adwogi.”
Acakki 50:6 Parao ogamme ni, “Ber iwot giri, iciyik woru, kit macalo en omiyo ikwoŋo akwoŋa-ni.”
Acakki 50:7 Ci Yucepu ocito ka yiko wonne, ocito ki lwak lutic pa Parao ducu, ludoŋo me ode, ki ludoŋo ducu me lobo Ejipt,
Acakki 50:8 kacel ki jo ducu me ot pa Yucepu, ki omegine, ki jo me ot pa wonne. Litinogi keken ki lwak dyaŋigi ki dyegigi aye gudoŋ i lobo Gocen.
Acakki 50:9 Yucepu ocito ki lwak gadigadi ki wegi aguragura, owoto ki lwak jo mapol twatwal.
Acakki 50:10 Ka guo i laro moyo ma i Atad, ma tye loka Jordan ci gukok kunnu ki cwercwiny ki kumo madwoŋ; Yucepu okwero cola pa wonne nino abiro.
Acakki 50:11 Ka wegi lobo-nu ma gin Lukanaan, guneno kwero cola ma i laro moyo i Atad, ci guwaco ni, “Mankwero cola me cwercwiny madwoŋ bot Luejipt.” Pi meno nyiŋ kabedo meno gilwoŋo ni, Abel-micraim; tye loka Jordan.
Acakki 50:12 Awobene gutimo i kome kit ma nene en ocikogi kwede,
Acakki 50:13 pien awobene gutero kome i lobo Kanaan, ci guyiko kome i boro ma i poto ma tye i Makpela i tuŋ wokceŋ me Mamre, ma yam Abraim owilo, kacel ki poto, bot Epron Lakit, wek obed mere me kabedo me yik.
Acakki 50:14 Ka doŋ otyeko yiko wonne, ci Yucepu odok i Ejipt kacel ki omegine, ki jo ducu ma nene ocito kwedgi ka yiko wonne. Yucepu okweyo cwiny omegine
Acakki 50:15 Ka omegi Yucepu guneno ni wongi doŋ otyeko to woko, ci gutamo ni, “Gwok nyo Yucepu doŋ bicako kwerowa woko, biculo kwor ma yam watime kwede marac-ci i komwa.”
Acakki 50:16 Omiyo gucako cwalo kwena bot Yucepu kun giwaco ni, “Yam woru ocikowa ki cik man ma onoŋo peya oto, ni,
Acakki 50:17 ‘Wuwac bot Yucepu ni, alegi itim kica bot omegini pi tim aranyi ki pi bal ma gutimo i komi, pien gutimo tim aranyi i komi ada.’ Doŋ kombeddi walegi itimwa kica pi tim aranyiwa, pien wan waworo Lubaŋa pa woru.” Yucepu okok ka guloko kwede.
Acakki 50:18 Omegine bene gucito ci guryebbe i nyime kun giwaco ni, “Nen, wan doŋ luticci.”
Acakki 50:19 Ento Yucepu odok iye botgi ni, “Pe wulwor, an atye ma ka Lubaŋa bo?
Acakki 50:20 Ki tuŋ botwu yam wuyubbe pi timo gin marac i koma, ento Lubaŋa oyubo pi tiyo gin maber, ma omiyo jo mapol gubedo kwo, macalo gitye kwede wa kombeddi.
Acakki 50:21 Pi meno pe wubed ki lworo mo; abipitowu ki litinowu ducu.” Kit meno ojiŋo cwinygi kun kweyo igi. To pa Yucepu
Acakki 50:22 Kit meno Yucepu obedo i Ejipt, en ki jo me ot pa wonne, ori mwaka miya acel ki apar.
Acakki 50:23 Yucepu oneno litino pa Epraim, nio wa i kom likwaye me adekke; litino pa Makir wod pa Manace en omiyo gubedo mere bene.
Acakki 50:24 Yucepu owaco bot omegine ni, “An doŋ acok to; ento Lubaŋa bilimowu, dok en bikwanyowu woko ki i lobo man, bidwokowu ka ma yam okwoŋo iye bot Abraim ki Icaka ki bot Yakobo.”
Acakki 50:25 Yucepu omiyo litino pa Icrael gukwoŋo kwoŋ kun waco ni, “Lubaŋa bilimowu, ci wubitiŋo cogona woko ki kany.”
Acakki 50:26 Yucepu oto, ma mwaka me ditte romo miya acel ki apar; guwiro kome ki yat latal-kom, lacen gupyelo kome i canduk me yik i Ejipt.